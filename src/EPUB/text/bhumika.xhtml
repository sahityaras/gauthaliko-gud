<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>भूमिका</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>भूमिका</b></span></div>
<p>एक अनौठो अनुभूति छ यो भूमिका लेख्नुमा...
</p><p>मैले लेख्न थालेको ठीक २५ वर्ष भएछ । म छप्न थालेको झन्डै २२ वर्ष । यो पुस्तकको योजना गरेको आठ वर्ष र छाप्ने कैले हो, यो प्रकाशक नै जानून् !
</p><p>मैले आफूलाई लेखक कहिल्यै ठानिनँ तर परिस्थितिले मलाई लेखक बनाइदियो (भाग्यको विडम्बना भनेको यही हो क्यारे !) । लेखक बन्ने साहस मैले कहिल्यै गर्न सकिनँ । कारण, लेखक मेरो नजरमा देवता हो, देवकोटा हो । र, म त सिर्फ शौखको साधन, एउटा इच्छापूर्ति मात्र गरिरहेको थिएँ (यो अर्को कुरा हो, पाठकले मेरो ठट्टालाई साँच्चिकै मानिदियो !) र पाठक उपस्थित भयो मेरा सामु, प्रकाशकको रूप लिएर । प्रसाद त थियो नै, साथमा स्तूति पनि । मैले आफूलाई पर्साइदिएँ ।
</p><p>जीवनमा मैले थोरै काम गरेको ठान्दिनँ । व्यवसायको बहुमुखी प्रयासबाट समाजका विभिन्न पक्षको विविध अध्ययन गर्ने अवसर मिल्यो । जीवनको अनेकरूपतामा म लट्ठिएँ । फेरि म इतिहासको एक अनौठो कालमा जन्म लिन पुगेछु– यसका लागि मेरा पुर्खालाई सहस्र धन्यवाद ! नेपाली इतिहास र समाजका मान्यताहरू विगत २५ वर्षमा अनेक कोल्टो फर्के । यो छिटोछिटो भइरहेको प्रगति र त्यसको बोध पर्याप्त छ । जागरूक मस्तिष्कलाई खुराक दिन, हेरिदिने नयनलाई दृष्टि दिन । एक प्रकारले भनूँ, लेखक बनाइनुमा चतुर्थ–शतीको नेपाली सागरमन्थन नै जबाफदेही छ, म छैन ।
</p><p>यस सङ्ग्रहमा सङ्कलित कथाहरू यही मन्थनबाट निस्केका अनेक वस्तु हुन् । यिनमा कालका छाप स्पष्ट देखा पर्नेछन् ।
</p><p>यिनमा कैयन् पुराना पनि भइसके, कारण जुन परिस्थिति र वातावरणमा ती लेखिएका हुन्, ती अब छैनन् । तथापि तिनको महत्व नै पुरातन मूल्यमा छ, अतः मैले तिनलाई पन्छाइनँ ।
</p><p>कैयन् कथा मैले बिर्सिसकेको रहेछु, कैयन् अझ सम्झिन पनि सकेको छैन । आज सङ्कलनको आवश्यकता पर्न जाँदा छरिएका वस्तुहरू पैल्याउन पनि समय लाग्यो ।
</p><p>यी कथाहरूलाई छनोट गर्दा, यिनलाई एकचोटि मैले स्वयम् पढ्नुपर्ने आवश्यकता हुन गयो । पढें । लाग्यो, मैले नगिचबाट चिनेको मेरो अन्तरङ्ग मित्रले लेखेका कृति हुन्, मेरा होइनन् । मेरो भएको भए यसलाई म यसरी भन्थें र यो भन्ने थिइनँ । समयले कसरी मलाई मबाटै पन्छाइदिएछ । एक दुःख पनि लाग्यो, आत्मजनबाट म अलग्गिएछु ! एक खुशी पनि भयो– म सञ्चारित नै रहेछु, अडेर धमिलिएको रहेनछु !
</p><p>त, यी अनेक त्यान्द्राहरू जोगाड गरेर बनाइएको एउटा गुँड हो यो ।
</p><p>यसलाई यी पढिरहने पाठकलाई नै समर्पित गर्छु ।
</p><p>यस समर्पणमा मलाई सन्तोष छ, कारण मैले पाठकको अनुहार ठम्याउन सकेको छैन ।
</p>
<div style="text-align:right;">
<p>शङ्कर लामिछाने<br/>१ वैशाख २०२५
</p>
</div>
<p>  
</p>
</div>
</div>
  </body>
</html>
