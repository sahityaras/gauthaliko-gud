<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>गौंथलीको गुँड</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>गौंथलीको गुँड</b></span></div>
<p>उत्तरपट्टिको झ्यालबाट तड्कारै स्वयम्भू देखिन्छ । बीचमा तरेली परेको खेत छ, त्यसको माथि छाउनीको फाँट अनि स्वयम्भूको ढिस्को अनि मन्दिर । बुद्ध भगवान्को समदृष्टि मन्दिरको शिखरबाट चारैतिर हेरिरहेको छ र त्यसमा एउटा सन्देश छ, शान्तिको ।
</p><p>घण्टौंसम्म त्यता हेरेर पनि ऊ अघाएको थिएन । भात खाइवरी स्कुल जान भनी लुगा लाउन लागेको थियो– एउटा मोजा पाएन र उसको मन बिग्रियो । स्वास्नीको सेवामा अभ्यस्त भएको पोइको लाचारीपन उसलाई खिज्याइरहेको थियो । कोठामा चिजबिज छरिएका छन् तर चाहिने वस्तु ठाउँमा कतै पनि छैन । यसरी एकतमासले दिक्क भएर ऊ त्यस झ्यालमा उभिएको थियो । उसको मन त्यस बेला अशान्त थियो र उसलाई रिस उठेको थियो ।
</p><p>हावा ठप्प छ । छहारीमा बसे पनि कसोकसो गर्मी छ । चिटचिट पसिनाले टोकिरहेछ । निधारको पसिना पुछ्न उसले जसै हात लगेथ्यो, उसले पायो– खुट्टा थाकिसकेका छन् । अनि फर्केर ऊ ओछ्यानमा आई पल्ट्यो । नाडीघडी हेर्‍यो, ठीक १२ बजेको छ । ढ्वाङ गर्ने बेला रहेछ । कमिजको टाँक खोलेर छाती वाङ्ग पार्दै एक लामो सुस्केराका साथ उसले आँखा चिम्ल्यो ।
</p><p>त... आज ऊ स्कुल जान पाएन । उसको पिरियड खाली नै बित्यो होला तथा केटाहरू रमाए होलान् । उसलाई साँच्चि नै, स्कुलमा कुनै आकर्षण लाग्दैन । वर्षीदेखि उही विषय पढाइरहेछ । उही किसिमका ठिटाहरू छन्, बोझा, चलाख र तिखा ! अनि फेरि उसलाई आफ्नो विषय कण्ठस्थ भएको छ । मनमा अर्को कुरा खेलाएर पनि ऊ पढाउन सक्छ । अरूलाई यो सुन्दा आश्चर्य लाग्ला अनि धेरै उसको यस गुणको तारिफ पनि गरिहाल्लान् । तर उसको भित्री मनमा यो मास्टरी पेसामा एउटा अवर्णनीय घृणा छ ।
</p><p>तर उसको नाम छ । केटाहरू घरमा पनि छाड्दैनन्, ऊ पढाइदिन्छ । यो पेसा उसले अपनाउन कर लाग्यो, केटाकेटीमा आमाबाबु अगि लागेका हुनाले । उनीहरू खसेपछि उसलाई आफ्नै खुट्टामा उभिन कर लाग्यो । आज ऊ विवाहित छ, भनेजस्ती स्वास्नी छ, दुई माना छाक रोकिँदैन । विवाहित भन्ने विचार शृङ्खला जोडिनासाथ उसले झलक्क आफ्नी स्वास्नीको मुख सम्झ्यो । अनि सम्झ्यो ऊ आज माइत गएकी छ । अनि आज ऊ स्कुल जान सकेन ।
</p><p>निदाउनुपर्‍यो भन्ने सोचेर खास्टोले कम्मरसम्म छोपेर उसले आँखा फेरि चिम्ल्यो । त्यसै बेला उसका कानमा पर्‍यो, गौंथलीको चिरबिरचिरबिर ! आँखा खोल्यो । महाराजाधिराज भएको मितिपात्रोको आड लिएर लरबरिएको छ एउटा चरा अनि एउटाचाहिं बिजुलीको तारमा पिङ खेलिरहेछ । कोठाको बीचमा तिनको गुँड छ । कसरी, कत्रो मेहनतसाथ तिनले यो गुँड बनाएका थिए । चुच्चोमा माटो ओसार्दै दलिनको कापमा जम्मा गरेको देख्ता उसले रबर्ट ब्रुसको कथा सम्झेको उसलाई अहिलेसम्म याद छ । अनि एक दिन ऊ त्यही भोटे गलैंचामाथि विष्ठा र माटोको थुप्रो देखेर रिसाएर उसले भनेको थियो, “आ राधा ! यो गुँड भत्काइदिऊँ । कोठा फोहोर भयो ।” स्वास्नीले भनेकी थिई, “नाइँ ! गौंथलीले गुँड लाएको घरमा लक्ष्मीको वास हुन्छ । फेरि बच्चा पाउने पाहुनालाई घरबाट निकाल्नु पनि त हुँदैन– असल होइन !”
</p><p>लक्ष्मी कहाँ वास गछिन् ? लक्ष्मीको वाहन के हो ? ऊ यो सब जान्दथ्यो । तर ‘बच्चा पाउने पाहुना’ शब्दका भित्र उसकी स्वास्नीको व्यक्तिगत जुन सन्देश थियो, त्यस नारीभावनाविरूद्ध उसले जान मन पराएन र उसले आफ्नो रिस बलजफती दबाएको थियो ।
</p><p>मितिपात्रोमा झुन्डिएको गौंथली अब उड्यो । उसको पलङको सिरानतिर कावा खाँदै बिजुलीको तारसँग ठक्कर खाएर त्यो पनि अब त्यही झोलिएको तारमा बस्न पुग्यो । तार भुइँचालो गएभन्दा चर्कोसँग हल्लिरहेथ्यो र ती दुई चरा आफ्नो सम्पूर्ण शक्तिले त्यसमा सन्तुलन ल्याउन पखेटा फरफराइरहेथे ।
</p><p>दाहिने हात उठाएर उसले एकपटक ‘छुऽऽ’ गरेको थियो । ती दुवै चरा उडेर झ्यालबाहिर पुगे । ऊ हाँस्यो अनि आँखा चिम्ल्यो ।
</p><p>निद्रा उसलाई लागेको थिएन । नलागेको निद्रा लगाउनु जस्तो झर्को काम केही होइन । ऊ सम्झिन थाल्यो– हेरेको सिनेमाका दृश्य, उसलाई मन परेका घटनाहरू मनमा राम्ररी चित्रण गर्न नपाउँदैमा उसका कानमा फेरि ‘चिरबिरचिरबिर’ पर्‍यो । देख्यो, कोठामा उही दुई चरी रङमगिएका छन् । उसको पलङको चारै कुनाका चुस्सोमा बस्न खोज्छन्, मान्छेको गन्धमा भाग्छन्, तारमा झुन्डिन्छन्, तस्वीरमा ठक्कर खान्छन् अनि जान्छन् रेडियोमाथिको फूलदानमा । आफूतिर ऊ आउन दिन चाहन्न । चरालाई कोठाको अगि भागमा मात्रै उड्ने अनुमति छ ।
</p><p>एउटा गएर फूलदानसँगै किताबमाथि बस्यो । अनि प्याट्ट एकबाजी विष्ठा फालेथ्यो, डिक्स्नेरीमाथि नै टप्प पर्‍यो । उसलाई के, उसको ठाउँमा जो भए पनि झनक्क रिस उठ्ने थियो, हात उठाएर छिउऽ गरेको थियो, चराले सम्पूर्ण कोठाको वायुमार्गीय निरीक्षण गरेर फेरि फूलदान ताक्यो । दुवै चरा समाल्न नसकेको फूलदान ढल्यो । पानी चुहियो, किताब भिजे । ऊ ओछ्यानबाट उठेको थियो फूलदान सम्हाल्न । त्यही ढलेकैमा अर्को चरा बस्ता झन् तल गुड्यो । काँचको फूलदानी सयकडौं अंशमा चूर्ण भएर टेबलमुनि छरिए ।
</p><p>उसलाई झनक्क रिस उठ्यो । निकै राम्रो पो थियो फूलदान । सितिमिति कहाँ पाइन्छ र त्यस्तो आजकल । गएर विश्वमित्रको कागजमा काँच सोहोर्दै थियो, सम्झिन थाल्यो– विवाहको बेला कोठा सजाउन उसले त्यो फूलदान किनेथ्यो । उसकी स्वास्नी राधालाई...
</p><p>टप्प तातो उसको गर्धनमा केही पर्‍यो । पुलुक्क माथि हेर्‍यो । देख्यो, गौंथली ‘मुकुन्दइन्दिरा’मा बसेर चिरबिरचिरबिर गरिरहेको ।
</p><p>अब उसले तोरीको फूल देख्यो । जुरूक्क उठेर पहिले चरा भगायो अनि मेच तानेर गुँड उखेल्दै झ्यालबाहिर बगैंचामा हुत्याइदियो । अनि झ्याल बन्द । पानीले गर्धन पुछ्यो । अनि काँच टिप्यो र त्यो पनि झ्यालबाहिर हुत्यायो ।
</p>
<div class="__nop wst-nop"/>
<p> <span/>बन्द भएको झ्यालको ऐनाबाहिर चरा रङ्गमगिएको हेर्न नपरोस् भनेर उसले झ्याल बन्द गरी कोठामा ताल्चा मार्‍यो । बाहिर सडकमा आयो ।
</p><p>साँच्चि, लुगा पनि लगाएको छैन । कमिज, सुरुवाल र चप्पलमा यो दिउँसो टन्टलापुर घाममा जाने पो कहाँ ? सिनेमाको बेला पनि घड्की सक्यो । लक्ष्यहीन ऊ त्यसै शहरतिर लाग्यो ।
</p><p>विष्णुमतीको पुलमा आएर एउटा चुरोट किन्यो । पसलेले मायालु बनी गरेको प्रश्नमा कि ऊ यस बेला कहाँ जाँदै छ, त्यसै मुन्टो बङ्ग्याएर पूर्वतिर औलाउँदै ऊ हिंड्यो । पुलको देब्रेपट्टिको पर्खाल हुँदै औंला घिसार्दै ऊ जान थाल्यो । पाइला बिस्तारै चल्दै थिए, मन छिटो दौडिरहेथ्यो । नदीको काई लागेको बालुवामा मानिस दिसा गरिरहेछन् । नगिचनगिच भए पनि उनलाई लाज छैन । शहरीको नाताले कमसेकम... तर फेरि उसको मनमा अनायास एउटा विचार आयो । बिचरा जाऊन् पनि कहाँ ? सरकारी दिसाखानाको हालत त्यही हो, १००० जनापिच्छे एउटा होला । अनि फेरि उसले सम्झ्यो नगरपालिकाको काम । त... सिटमा गएको यत्ति भएर पनि खै जनता–दिसाशाला बनेको छैन, अरू के बन्ला ?
</p><p>पुल उसले काटिसकेको थियो । अब उसको अगाडि ‘परोपकार’को नयाँ बन्न लागेको भवन छ । सुर्की कुट्ने आइमाईको मुखमा हेर्दै ऊ अगाडि बढ्यो । प्रायशः रोजै त्यो बाटो आउँदा–जाँदा ऊ त्यहाँ हेर्ने गर्थ्यो । उसलाई ती अनाथ बालकप्रति एकतमासको माया लाग्थ्यो ।
</p><p>तर अरूले माया गरेको देख्ता उसलाई हाँसो उठेथ्यो । त उसले एकपटक अनायास नै सोचेथ्यो, हामीमध्ये नै कोही न कोही यिनका पिता हौंला ।
</p><p>उसको मनमा एक दिनको दृश्य झलक्क झिल्क्यो, जब यस अनाथालयको उद्घाटन भएको थियो । बालकहरू कराएथे– “हाम्रो परोपकार अनाथालय जिन्दावाद !” त्यस बेला उसले मनमनै आशीर्वाद दिंदै भनेथ्यो– “बच्चा हो ! त्यसो नभन ! बरु चिताओ कि अरू भाइलाई अनाथ बन्ने मौका नमिलोस !”
</p><p>अनाथालयको उन्नतिले समाजमा दयाभावका साथै व्यभिचार र पापको पनि सबुत दिन्छन् भन्ने भावना उसले मनबाट हटाउन सकेको थिएन । चन्दा ऊ दिन्छ, चाहन्छ कि अरू पनि दिऊन् तर भित्री मन छ उसको कि समाजले कुकृत्य नगरे अनाथालयको आवश्यकतै रहँदैन ।
</p><p>“जय !” संयुक्त स्वरमा कराएको देखेर अझ देब्रे लाग्यो, झ्यालबाट हेर्‍यो । देख्यो, कुनै सज्जन फलफूल बाँडिरहेछन् ।
</p><p>ठीक हो, बिगार्नेभन्दा सपार्ने धेरै छन् । अलिअलि चन्दा धेरैबाट आएर धेरै बन्न सक्छ । उसले दिएको चन्दा पनि कुनै बिरामीको पेटमा अथवा घरको एउटा इँट, एउटा छेस्को... ।
</p><p>परोपकारपछाडिको ठूलो रुखबाट केही चरा एक्कासि कराए अनि भुर्र उडे । उसकै टाउकोमाथि रङ्गमगिएपछि उसले देख्यो ती गौंथली रहेछन् ।
</p><p>उसलाई आफ्नो घरको सम्झना आयो । अनि सम्झ्यो, “कसैको बनिसकेको घर भत्काएर ऊ दानी भई आफ्नो दानको मोलतोल गरिरहेथ्यो ! छि !”
</p><p>ऊ लगत्तै फर्क्यो, न घामले पोल्यो, न दृश्यमा आँखा अल्झे । उसको मनमा बस गौंथलीको गुँड नाचिरहेथ्यो र कानमा चराको चिरबिर ! ऊ चिताइरहेथ्यो– त्यो नभत्केको होस् ।
</p><p>बारीमा पुगेर देख्यो– फूलदानका काँचका टुक्राका साथै गुँड फालिएको र त्यसमा चराका फुटेका दुई फुल ! त्यसैमाथि कावा खाइरहेका गौंथली र तिनको एकनासे चिरबिर ! उसका आँखामा आँसु छचल्किए ।
</p><p>त्यस बेला बुझ्न सकिएन यो आँसु केको निम्ति थियो– फूलदान अथवा अनाथालय अथवा गौंथली अथवा तिनको गुँड र बच्चा !
</p>
<div style="text-align:right;">
<p><i>परोपकार, २:१</i>
</p>
</div>
</div>
</div>
  </body>
</html>
