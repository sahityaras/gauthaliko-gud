<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>ईश्वर र जीवन</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>ईश्वर र जीवन</b></span></div>
<p>धेरै अगिको कुरा, जब म सानो थिएँ, अन्दाजी ६–७ वर्षको !
</p><p>सायद त्यस दिन स्कुलमा बिदा थियो । आमा आफ्नी साथीकहाँ जानुभएको थियो, कीर्तनमा ! म घरमा एक्लै थिएँ कौसीमा । आकाशमा चङ्गा उडिरहेथे– काला, नीला, सेता, अनेक रङ्गका । मेरा आँखा चङ्गाहरूको फौजमा थिए तर मेरो मन बाबाको एउटा कुरामा नाचिरहेथ्यो । अगिल्लो दिन एउटा मन्दिरमा आरती हुँदा आमाले आरतीको थालमा केही पैसा हालेर बत्तीको राप हल्केलाले थापी आँखा र कपालमा सुमसुम्याएको मैले देखेको थिएँ । त्यहाँका सबैले त्यसै गरी पैसा राख्तै राप थापेको देखेर मलाई बडो लाज लागेको थियो किनकि मैले केही पैसा थालमा राख्न सकेको थिइनँ । आज पनि त्यहाँ जाने कुरा भयो । म सोचिराखेको थिएँ– “ईश्वरले के भने होलान् ? मैले पैसा कहिल्यै पनि चढाएको छैन । सायद मदेखि उनी रिसाएका छन् कि ? ईश्वर रिसाए भने त मानिसलाई दुःखमा मर्नुपर्छ... आमाले त्यसै भन्नुभएको छ । सरस्वती दिदीले पनि त्यसै भनेकी थिइन् । सरस्वती दिदी, ओहो ! दिदी अहिले बिहा गरेर नगएको भए मैले पैसा पाउने थिएँ । दिदी कस्ती जाती थिइन् । तर दिदी त छैनन्; आमासँग माग्ने ? हुँदैन, फेरि आमा पनि त हुनुहुन्न ! ...ईश्वर मदेखि पक्का रिसाएका छन्, आज कतै पैसा पाए । पैलेपैलेको बाँकी पनि चुकाउने थिएँ ।”
</p><p>कसोकसो मैले आमाको छालाको सुटकेस सम्झें । झट्ट तल ओर्लेर त्यो सुटकेस बलजफती खोलें । उघारेर हेरें । छालाको मनिब्यागमा नोट र मोहोरहरू धेरै रहेछन् । मेरो मनमा कताकताबाट आनन्द आयो । भएजति पैसा एउटा रूमालमा पोको पारें । नोट रुपियाँ, चानचुन सब र म उतै लागें । ईश्वरको मन्दिरतिर !
</p><p>उहाँ सब थिए । आमा हुनुहुन्थ्यो, आमाका साथीहरू थिए । अनि कीर्तन चलिरहेथ्यो । आमानिर गएर म एक छेउमा बसें । मैले मूर्तिलाई हेरें, एउटा हातमा बाँसुरी लिएर कृष्ण उभिएका; अँगालो मारेर राधा सँगै उभिएकी ! कति राम्रा ! मलाई आरतीको थाल कहिले आउला भन्ने लागिरहेथ्यो । कीर्तन धेरै बेरमा सिद्धियो अनि आरतीको थाल निस्क्यो । सबैतिर घुम्दै हामीकहाँ आइपुग्यो । आमाले एउटा पाँचपैसे ढ्याक राख्नुभयो । छि ! त्यति जाबोले पनि ईश्वरलाई रिझाउन सकिन्छ ? मेरो अगाडि पर्नासाथ कमिजभित्र लुकाइराखेको रूमालको पोको बाहिर झिकेर मैले खररर जम्मै थालमा ओइरिदिएँ । आरती थापेर शिरमा सुमसुम्याउँदै जुरूक्क उठेर राधाकृष्णको मूर्तिअगाडि उभिएर मैले हात जोडेर माफी मागेको मलाई अझै याद छ । आमाले आश्चर्य मानेको मुख ओहो ! तर राधाकृष्णको मुखको हँसी मैले सब बिर्सें ।
</p><p>त्यसपछि घर फर्केर चुटाइ खाएँ कि खाइनँ, मलाई याद छैन तर हो, मैले आमालाई सबै कुरा साँचो बताएको मलाई अझै सम्झना छ । मेरो जीवनको यो एउटा सानो घटना हो तर यसलाई ठूलो पार्ने अर्को घटना, जो ६–७ दिनपछि भयो । भर्खरै स्कुलबाट फर्केको थिएँ । ओछ्यानमा घोप्टिएर आमा रोइरहनुभएको मैले देखें ।
</p><p>“दिदी !”, आमालाई म दिदी भन्थे । ‘दिदी’ भनेर मैले गएर आमालाई अँगालो मारें र “किन रोएकी ?” भनी सोधें । अनि जबाफ पाउनुअगाडि म पनि रुन थालेछु । म रोएको देखेर आमा झन् रुन लाग्नुभयो । अनि एकछिनपछि भन्नुभयो, “तेरी सरो दिदी त मरिछ, शङ्कर !”
</p><p>“मरी ?” कोही मरेको भन्ने सुन्दा मलाई असाध्य डर लाग्थ्यो । मैले गल्लीबाट लगेका कैयन् मुर्दा सम्झें । मलाई मुर्दा देखेर असाध्य डर लाग्थ्यो । म सिरिङ्ग भएँ ।
</p><p>“हो !”, आमाले सही थाप्नुभयो ।
</p><p>मलाई त डर लागिरहेथ्यो, मैले सोधें– “दिदी, अब सरोदी आउन्न हगि !” मुर्दाको रूप सम्झेर त्यसो भनेको थिएँ । थाहा छैन, आमाले के माने लाउनुभयो कुन्नि, भन्नुभयो– “अहँ ! अब कैल्यै पनि आउन्न !” अनि मलाई काखमा लिएर धेरै बेरसम्म सुमसुम्याउनुभयो । मैले बारबार सरोदीलाई सम्झें– “मलाई आमाले कुटेको बेला काखमा बोकेर लगी आफ्नो ओछ्यानमा सुताउनुहुन्थ्यो, थपथपाएर !” अनि अनेक कुरा सम्झेर म सुतेछु ।
</p><p>“आमा !”, भोलिपल्ट म कराउँदै झसङ्ग भएर उठें, एउटा भयानक स्वप्न देखेछु । सरस्वती दिदीले सेतो कपडामा बेरिएर मेरो सिरानमा आएर मलाई ‘उठ्’ भनिछन् । अनि मैले आमातिर हेरेर केही भन्न आँटेको थिएँ । मेरो मुख आफ्नो हातले थुनेर भनिछिन्– “आमालाई नउठाऊ शङ्कर ! आएर एकबाजि मेरो काखमा बस अनि मलाई एकबाजि आमा भनेर बोलाऊ न !” सेतो कपडामा बेरिएको सरो दिदीको रूप देखेर मलाई डर लागेको थियो, मैले भनेछु– “सरोदी ! तपाईं किन त्यस्तो लुगामा ? मलाई डर लाग्छ ।”
</p><p>“आफ्नु सरो दिदीसँग तिमीलाई केको डर ! आऊ न आऊ शङ्कर !”
</p><p>अनकनाउँदै म उठें अनि नगिच गएर उनको काखमा बसें । मेरो कपाल सहलाउँदै सरो दिदीले भनिन्– “मलाई एकबाजि आमा भन न !”
</p><p>मैले उनको मुख हेरेछु, उनका आँखाभरि आँसु । अनि बिस्तारै उनको घाँटीमा आफ्नो हातले बेरेर भने– “आमा !”
</p><p>खुशी भएर उनले मलाई अँगालो मारिन् र भनिन्, “हेर ! तिमी ठूलो भएपछि आमालाई पाल्छौ ?”
</p><p>“पाल्छु ।”
</p>
<div class="__nop wst-nop"/>
<p> <span/>“मैले पैसा मागेको बेलामा दिन्छौ ?”
</p><p>“दिन्छु ।”
</p><p>“आज देऊ न !”
</p><p>“आज त छैन, अस्ति जम्मै ईश्वरलाई चढाएँ ।”
</p><p>“ईश्वर !”, आश्चर्य मान्दै उनले भनिन् ।
</p><p>यत्तिकैमा एउटा कालो बूढो त्यस कोठाभित्र पसेछ । अनि काखबाट मलाई मिल्काएर सरो दिदीलाई चुल्ठोमा समात्तै, घिसार्दै त्यसले लग्यो । अत्तालिएर मैले सरो दिदीलाई डाकें– “आमा !”
</p>
<div style="text-align:center;">***</div>
<p>म आत्तिएर ब्युँझँदा बिहान मिरमिरे हुन लागेको रहेछ । मेरो जीउभरि खलखली पसिना आइराखेको । अनि मैले चारैतिर हेरें, मन अलि ठाउँमा आयो । आमा उठ्नुभयो, मेरो चिच्याइले ! र “के भो” भनेर सोध्नुभयो । मैले सपनाको कुरा जम्मै बताएँ । एकछिनसम्म घोरिएर आमाले भन्नुभयो–“शङ्कर ! त्यो श्रीरामको तस्वीरअगाडि गएर आँखा चिम्ली अनि भगवान्सँग एकछिन प्रार्थना गर !”
</p><p>म त्यतै लागें तर रामजस्ता देउताको अगाडि परेपछि आँखा चिम्लँदा सरो दिदी आँखाभित्र देखा परिन् । आमाले भन्नुभयो– “प्रार्थना गर कि दिदीको आत्मा सुखी होओस् ।” मैले त्यसै गरें । अनि मनमनै केके भनें कुन्नि ! आमाले भन्नुभयो, “अब एकबाजि सरस्वतीको मुख सम्झेर ‘आमा !’ भनेर उसलाई डाक, उसको आत्मालाई सुख मिल्नेछ ।”
</p><p>थाहा छैन, उनको आत्मालाई तृप्ति भयो, भएन । तर धेरै वर्षपछि मैले जाने कि बूढो पोइसँग परेर दिदीले कस्तो तृप्ति पाउनुभएछ, आफ्नो जीवनमा ! त्यो पनि रक्सीबाज रक्सीले सुखा पारेको, पैसाजति रन्डीलाई पोसेको अनि पछिबाट उनका गहना पनि उडाएको । कैयौं छाक नखाएर पनि जब पतिदेवले पैसा नपाएको झोंकमा उनलाई साफसँग चुटेको सहन नसकेर आफ्नो आङमा मट्टीतेल छर्केर आगो लगाई दिदी मरिछन् । मुर्दा बन्ने र सेतो कपडामा बेरिने उनलाई समय नै मिलेनछ । एकैचोटि खरानी भएकी सरो दिदीको आत्मामा ‘पैसा !’ भन्ने लालसा मरेनछ ।
</p><p>अनि त्यस घटनापछि मैले सम्झें– मसँग पैसा भएको भए ! म सायद दिदीलाई आफूकहाँ नै पाल्थें होला ! पैसा ! ओहो ! भगवान् कृष्णलाई आरतीमा ती सब रुपैयाँ नचढाएर सरो दिदीलाई दिन पाएको भए... !
</p><p>तर यो धेरै पछिको कुरा, त्यस बेलाको, जब म सानो थिइनँ ।
</p>
<div style="text-align:right;">
<p><i>शारदा १६ : ९–१०</i>
</p>
</div>
</div>
</div>
  </body>
</html>
