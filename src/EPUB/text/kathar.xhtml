<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>काथर</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>काथर</b></span></div>
<p>“चार पैसाको सुपारी देऊ ।”
</p><p>“हवस्, लानुस् ।”
</p><p>“पोको पारेर देऊ न !”
</p><p>काठमाडौं आएको धेरै दिन भएको थिएन । घुमेर घर फर्कने बेलामा सुपारी किन्ने विचारले त्यस पसलमा उभिएँ । उसले पोको पारेर दियो । घर गएर सुपारी झिक्न लाग्दा देशी कागजमा बडो सुन्दर अक्षरमा केही लेखेको देखेर मैले पढें, मनमा एक किसिमको विद्रोह जलिरहेछ, देशको हरेक कुनामा घरघर जलिरहेछन् मचाहिं...
</p><p>दगुर्दै गएर पसलेलाई भने, “त्यो कापी लेऊ ।”
</p><p>मेरो उत्सुकतामा उसलाई आश्चर्य भयो र मेरो गम्भीर बोलीले सायद उसलाई असर पनि पर्‍यो । हातमा लिएर मैले सोधें, “त्यसबाट तिमीले यो कागज च्यातेको होइन ? म त्यो कापी किन्छु, ल्याऊ ।” मैले एउटा मोहोर उसको अगाडि फालिदिएँ ।
</p><p>त्यसमा कसैको नाम रहेनछ । सायद कुनै नवयुवकका डायरीका केही पाना रहेछन् । बीचमा त्यसै शुरु...
</p><p>“त्यत्रो मानिसले आज आफ्नो धनदौलत सब छाडेर हिंड्यो, किन ? आफ्नो स्वतन्त्रताका लागि । उसलाई के कमी थियो र ? केही कमी थिएन र सायद त्यसैले उसलाई पैसाले टोक्यो– ...म भोको छु, गरिब छु । मैले आज केही बोल्न खोजें भने पनि त्यो बेकार हुन्छ किनकि मेरो मुखमा सुनका दाँत छैनन् । तर मलाई एउटा कुरामा साह्रै आश्चर्य लागिरहेछ । सबै उसलाई बिदा गर्न गएका थिए– त्यत्रो चउरमा टाउकै टाउका । पैसा भएकाले धनदौलत छाडे भने त्यो किन ठूलो कुरा गरिन्छ ? हामीसँग त झन् कहिल्यै पनि हुँदै हुँदैन तैपनि हामी ठूला किन गनिंदैनम् ? ...उसको जय मनाउँथे सब । उसकै नारा थियो सबको मुखमा । नारा ‘इन्कलाब जिन्दावाद !’ त्यो शब्दमा कुन जादू छ कि मेरो मुटु चिसिएर जान्छ । कताकता, के सिरिङ्ग गर्छ । ...पुलिसले रामलाई समात्यो । मेरो साथीको मुख घाम या उत्तेजना केले हो रातो थियो । मेरो मुखमा हेरेर उसले मलाई सोध्यो, “तेरो शरीरमा के रगत हुँदैन ?” म हाँसिदिएँ, एक खोक्रो मुस्कान । ...रगत बन्ने अन्न खै पेटभरि परेको र समयसमयमा ? साँच्चि नै ममा रगत छैन ।
</p><p>“लडाइँ छिड्यो रे लडाइँ ? कैयौं मानिस मर्दा हुन्, गोलीको स्वाद पाएर । मूर्खहरू ! जीवन मर्नेका निम्ति जस्तो ठान्छन् । यहाँ हामीलाई बाँच्न कति गाह्रो छ । तिनीहरूलाई भने मर्न सजिलो रे ! अचम्म ! ...कान्छीलाई ज्वरो आएको छ– औषधि छैन ख्वाउन । पैसा छैन किन्न । हामी पनि भोकै छौं । आमा भोकै, सानो भाइ भोको र भोक मेट्ने कुनै साधन छैन । जीवन अड्याउन खानेकुरा छैन र तिनीहरू खान पाएर पनि मर्न तम्सिरहेछन् । किन ?”
</p>
<div style="text-align:center;">***</div>
<p>“...पैसा सापट माग्न भनेर हिंडे तर को दिन्थ्यो ? मानिसमानिसबीच विश्वास छैन । विश्वास पनि बिकिरहेछ ।” यही सब सोचेर हिंडिरहेथें । पछाडि एउटा मोटर आएछ । सुनिनँ । करायो ड्राइभर, “ए, बहिरो भइस् ।”
</p><p>बहिरो ? आँखा उठाएर हेरें– पाउडर, क्रिम र हीरामोतीले मुख र जीउ छोपेका पुतलीहरूमा आँखा पर्‍यो । ढुङ्गामा यत्तिको प्रेम छ कसैको । हामीचाहिं अन्नलाई प्रेम गर्न पाउँदैनम् ।
</p><p>सिनेमातिर गएर मोटर अड्यो । हामी भोकै छौं । घरमा कान्छी बिरामी छे, सानो भाइ रोइराखेको होला । आमा राम्रो आँखा देख्नुहुन्न । यो सबै नसुनेर, नदेखेर फिल्म हेर्न जाने बहिरा कि, म बहिरो ? यो सम्झिँदा जीउमा करोडौं सियो रोपिन्छन्, मानौं कोही भन्छ, चेत, अझ चेत ! ठीकै भन्थ्यो– मेरो शरीरमा रगत छैन, चेत्ने शक्ति पनि छैन ! के चेत्ने, के कराउने ? ...घर फर्केर आउँदा भाइले मेरो मुखतिर खूब आशाले हेप्यो । सायद केही ल्यायो भनेर होला । तर... तलब आउँदैन, अझ २–३ गते नभई र सायद माग्न सकिने पसल कुनै बाँकी छैनन् । ‘छैन’ भन्न मुख बाउन खोजेथें तर त्यो शक्ति भएन कि भाइसँग आँखा जुधाऊँ । कत्रो कमजोरी !
</p>
<div style="text-align:center;">***</div>
<p>...आज पनि जुलुस निस्क्यो । अस्तिअस्ति नै जस्तो मलाई आज किन डर लागेन ? म पनि नारा लगाउँदै पछिपछि लागें । तर, अरूको जस्तो स्वर मेरो किन ठूलो छैन । लाजले होइन तर यस्तो लाग्छ कि कसैले मेरो घाँटीको प्वाल स्यानो पारिदियो । म चिच्याउन चाहन्थें, आवाज आउँदैनथ्यो । असन पुग्दानपुग्दा मैले सम्झें– हाकिमको घर त्यहीं छ, उसले देख्यो भने ? मेरो जागिर हिंड्छ । जागिर हिंड्यो भने ? अरू अगाडि सोच्नुभन्दा पहिले म छेडोपट्टि लागिसकेको थिएँ । बेसै भएछ । रानीपोखरीमा पुलिसले अश्रुग्याँस र लाठीचार्ज गरेछ । धेरै जना घाइते भएछन् । घाइतेमध्ये म नि परेको भए ? आमा पीरैपीरले मर्नुहुन्थ्यो होला । बहिनीको के गति हुने थियो ? अनि भाइ ? उफ् ! मबाट देशको सेवा हुन सक्छ ? अरू हुँदै छन् नि ? म एउटाले केही गरिनँ भने के होला र ? अरू त्यतिका गर्ने छैनन् र ? म आफ्नी आमालाई छाड्न सक्तिनँ । मेरा जहानलाई भोकभोकै मर्न म दिन्नँ ।”
</p>
<div style="text-align:center;">***</div><div class="__nop wst-nop"/>
<p> <span/>...न्हुच्छेमान भन्ने मरेछ, पुलिसको लाठीचार्जले रे ! आज उसको जुलुस निस्केको थियो । हजारौं मानिस त्यसपछि लागेका थिए । झ्यालझ्यालबाट लावा र फूल बर्सेको थियो । मानिसहरू कसरी उसको पछि टोपी फुकालेर लम्केका । ...हुँ... उसको जुलुसले मेरा आँखामा आँसु ल्यायो । मलाई रुन मन लाग्यो । ऊ मेरो कोही पनि होइन, जीवनमा मैले पहिले उसलाई देखेको पनि थिइनँ होला तर पनि उसको मृत्युमा मेरा आँखा छचल्किए । मर्नु यसरी पो, आज घरमा मरेको भए को न्हुच्छे, को मान ? उसको लासपछिपछि जाँदाजाँदा मेरो शरीर भतभती पोल्न थाल्यो । उसको घर सम्झें । उसका पनि त जहान होलान् । उसको पनि भाइ होला, उसका छोरी, बहिनी पनि होलान् । तिनीहरू सबै रोइरहेका होलान् । म पनि त रुँदै छु । म उसको को हुँ ? तैपनि मेरा आँखामा आँसु किन ? अहिले यो लेख्तालेख्तै मलाई मानौं, न्हुच्छेमान भनिरहेछ– “आइज ! देशको निम्ति गोली खानु जाती होइन र ?”
</p>
<div style="text-align:center;">***</div>
<p>...निद्रा किन लाग्दैन ? हिजोआज मलाई यो के भो ? आँखा चिम्ली निदाउन खोज्छु कि कोही मेरो कानमा भन्छ– “काथर ! अझ चुप छस् ?” मनको यो भाव पन्छाउन खोज्छु, न्हुच्छेमानको जुलुस मेरा आँखामा पर्न आउँछ । अनि म सोच्छु– “म मरें भने पनि यसरी बोकेर लैजानेछन् त मलाई पनि ? तर मरें भने होइन मारिएँ भने । सायद त्यसै गरी मेरो जयनाद नेपालका गल्लीबाट उठ्नेछ । मानिसहरू त्यसरी नै टोपी फुकालेर मेरो पछि लम्कनेछन् ! सबैका आँखामा आँसु ! सबैको मुखमा मेरै नाम तर... मेरी आमा ? भाइ ? कान्छी ? यिनीहरूको के गति हुनेछ ? म के गरूँ ? अझ मैले केही... !”
</p>
<div style="text-align:center;">***</div>
<p>यहाँतिर कागज च्यातिएको रहेछ । अनि अर्कोमा बीचमा त्यसै शुरु । ...थियो तर अब त्यो छैन । मनभित्र एउटा बलियो पर्खाल मैले बनाइसकें । म एउटा नजन्मेको भए पनि आमाहरूको सायद काम रुक्ने थिएन होला । आह ! अनि आमाले किन नसोच्नु कि म जन्मिँदै जन्मिनँ । जहाँ बोल्ने, खाने, हेर्ने, बुझ्ने, शक्ति छैन; त्यस देशको एउटा प्राणी रे म ! म के मात्रै बाँचेको छु र ? अब यसरी मरेर के बाँच्न, बरु एकछिन भए पनि बाँचेर मर्छु । २४ वर्षको यत्रो जीवनमा हात र मुख जोर्नबाहेक मैले गर्न मात्रै के सकें र ! हुँ... हाम्रो तलब बढ्ने रे ! केटाकेटीलाई पापा दिएर मुखमा बुजो लाउने जस्तै । लाखौं आज मरिरहेछन्, लाखौं आज जान्दैनन् उनीहरू किन गरिब छन् । (केही दिनअगाडि म पनि त जान्दिनथें नि !) उनीहरूलाई थाहा छैन कि देशको छरिएको पैसा कसरी बटुलिएर एक ठाउँमा सडिरहेछ । पत्थर र सुनमा अल्झिरहेछ । पाउडर क्रिमको धूलो र हिलोमा उडिरहेछ ।
</p><p>...मेरा सबै साथी आज जेलमा कुहिरहेछन् र मचाहिं सेतो ब्याज लाएर सडकमा हिंड्ने । कसैले मेरो मुखमा गौर गरेर हेर्‍यो भने मेरो शिर निहुरिन्छ– ऊ के सोच्तो हो ? एउटा मुर्दा सिंगारिएर हिंडिरहेछ भन्दो हो । साँच्चि हो । राम ठीकै भन्थ्यो, मेरो शरीरमा रगत छैन । ...तर अब म देखाउनेछु कि शहीदहरूको रगत खेर गएको छैन । त्यो त सोहोरिंदै मेरो जीउमा थोपरिएको छ । मेरा वीर दाजुहरूको तातो रगत किन खेर जान्थ्यो ? म अरूलाई देखाउने कि म मरेको छैन, बाँचेकै छु । मेरो मनमा एक किसिमको विद्रोह जलिरहेछ । ममा के छ र म मात्रै पछि रहिरहूँ ? आज जताततै आगो सल्केको छ । देशका हरेक कुनामा घरघर सल्किरहेछन्, मचाहिं ? म पनि अब आफ्नो बल्ने रगतको होम दिन्छु यो अग्निलाई, यो आगो ननिभ्दै... !
</p>
<div style="text-align:center;">***</div>
<p>भोलिपल्ट मैले पसलेलाई सोधें, “हिजोको कापी कसकहाँबाट तिमीले ल्यायौ ?”
</p><p>“कृष्णचाको आमाले उसको किताब, कापीहरू बेचेको थियो, त्यै हो । बिचरा गरिब छन् । एउटा कमाउने छोरा पनि मर्‍यो ।”
</p><p>“मर्‍यो कि...”, म अकमकाएँ ।
</p><p>“तपाईंलाई थाहा रहेनछ । उही जेलनिर गोली लागेर मर्ने के ?”
</p><p>“ए, उसको जुलुस निस्क्यो त ?”
</p><p>कहाँको जुलुस ? धेरैले थाहा नै पाएनन्, कर्फ्यु थियो नि ?
</p>
<div style="text-align:right;">
<p><i>प्रगति १</i>
</p>
</div>
</div>
</div>
  </body>
</html>
