<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>क्रान्तिको पहिलो चरण</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>क्रान्तिको पहिलो चरण</b></span></div>
<p>“आज मलाई खाना बनाउन पर्दैन कान्छी !”
</p><p>म बाथ रूममा छु । सँगैको भान्छामा छोराको स्वर सुन्छु । सोच्न थाल्छु– यो एक्कासि ‘खाना नबनाऊ’ भन्ने आदेशको अर्थ के हुन सक्छ ? कहीं नोकरनीसँग कुनै कुरामा उसको खटपट त भएन ?
</p><p>(हिसाबकिताबले कथामा मैले पहिले नै भनिदिनुपर्ने छोराको उमेर, बानी, मिजास, अनुहारको वर्णन, मेरो स्वयम्को सामाजिक स्तर । यति भनिदिए मैले पुग्दैन ? छोरो ९–१० वर्षको छ, अङ्ग्रेजी स्कुलमा पढ्दै छ, घरमा बस्छ र खाना बोकेर जान्छ । अनुहार राम्रो छ, सायद निकै राम्रो, जे भए पनि हिस्सी चौपट्ट छ– यो सायद पिताको मन बोल्दै छ ! लेखक भएको नाताले मेरो मन अलि कमलो छ, जुन सायद स्वाभाविक पनि हो ! र स्वयम् मेरो बालक काल अनेक समस्या र सङ्घर्षले गुजुल्टिएको हुनाले होला, म सकभर उसको जीवन सुलभ बनाउने कोसिसमा छु । म, २०२० विक्रम संवत्मा नेपालमा, काठमाडौंमा बाँचिरहेको एउटा मध्यवित्त परिवारको मुख्य हुँ । म सायद तपाईं पनि हुन सक्छु, के थाहा ?)
</p><p>बुरुसमा कोलिन्स निचोरिरहँदा मलाई रिस पनि उठ्छ तर संयमपूर्वक म बाथरूमको ढोका खोल्छु र भान्छातर्फ लाग्छु ।
</p><p>“हेर कान्छी, मैले भनिदिएको छु, खाना नबनाऊ ! खेर जाला फेरि !”
</p><p>कान्छी ढोकामा मलाई देख्छे । ऊ अब बढी मायालु बन्छे र भन्छे, “खाना नखाई हुन्छ र बाबु ! पढ्ने मान्छे, दिउँसो स्कुलमा भोक लाग्छ । बरु हजुरलाई मन पर्ने बनाइदिन्छु ।
</p><p>“मलाई केही बनाउनुपर्दैन । म अहिले पनि केही खान्नँ !
</p><p>भान्छाभित्र मेरो बिस्तारै प्रवेश हुन्छ । मेरो आगमन सबले थाहा पाउँछन् । वातावरण अलि गह्रुँगो हुन्छ । एक तनाव छ । छोरो मुखमा साबुन लाउँछ तर उसले छिटोछिटो दुवै हत्केला अनुहारमा दलेको तेजीबाटै थाहा हुन्छ, ऊ म पसेको थाहा नपाएको जनाउन चाहन्छ । म पनि बुरुस जोडजोडसँग दल्न थाल्छु । (सायद मेरो विचारचाहिं आफ्नो उपस्थिति जताउनपट्टि छ । नत्र मेरो स्वयम्को दाँत मल्ने यस क्रियामा किन अनायास फरक पर्थ्यो ?) झल्याँस्स भएझैं म आफ्नो बुरुस साबिकको तेजीमा ल्याउँछु । छोरो मुख धारामा पखाल्छ र टाउको भिजाउन थाल्छ । कान्छी नियमपूर्वक आफ्नो काम गरिरहेकी नै हुन्छे ।
</p><p>“मैले भनिदिएको छु, कान्छी !”, छोरो उठ्छ अनि मलाई देख्न पुग्छ ! (उसले भर्खर देखेको बहाना गर्न सक्छ भने म पनि कुरा नबुझेको बुद्ध अनुहार लाउन सक्छु !)
</p><p>“के भनिदिएको छु ?”, म प्रश्न गर्छु तर मलाई डर लागिरहेछ– मेरो स्वरमा कहीं अस्वाभाविकता त झल्किँदैन ? मेरो आवाजमा ज्ञानको झङ्कार त गुन्जेन ?
</p><p>“आज मलाई खाना पकाउनुपर्दैन ।”, ऊ यस्तो किसिमले भन्छ, मानौं यस कुरामा कुनै अनौठोपन नै छैन । मानौं, यति भन्नासाथ यो कुरा यहीं समाप्त हुन्छ । मानौं, उसले भनेको वाक्यलाई अन्तिम सत्य मानेर चुप लाग्नै पर्छ ।
</p><p>“किन ?”, म अझै अबुझ बनिदिन्छु । उसको अनुहार हेर्छु । उसलाई थाहा छ, मेरो मुखबाट यो ‘किन’ आउनै पर्छ तर पनि ऊ यस्तो अनुहार लाउने प्रयत्न गर्छ, मानौं उसले यो आशा गरेको थिएन ।
</p><p>“आज मलाई खान मन छैन ।”, ऊ अर्को सत्य मतिर हुत्याइदिन्छ (ब्रह्मास्त्र ?) । उसको हनुहारमा यो भाव झल्किरहेछ, मानौं अब कुरा गर्ने कुनै अरू उपाय छैन ! ‘मन छैन’ भनेपछि सब समस्या समाधान भइसक्यो । अब के अरू सोध्ने र जबाफ दिने कुरा बाँकी रह्यो र ?
</p><p>चाल बदल्ने तरखरमा म हुन्छु, कान्छी भनिहाल्छे, “हिजो बेलुका थपीथपी, झगडा गरीगरी धेर खानुभयो, अहिले खान मन लागेन होला, भरे दिउँसो भोक लागिहाल्छ नि !”
</p><p>तौलियाले मुख पुछ्तापुछ्तै ऊ एक निमेषलाई यो सेकेन्ड फ्रन्टको मुकाबिला आँखा तरेर गर्छ र खुट्टामा अलि बढी शक्ति प्रदान गरी फनक्क फर्केर बाहिर जान्छ, भर्‍याङ उक्लिन्छ । म कुल्ला गर्न थाल्छु । सोच्न थाल्छु, यो समस्या कसरी सुल्झाउने ! उसको मनको कुरा थाहा पाउने ! समय थोरै छ । म रिसाउन चाहन्नँ । केटाकेटीलाई रिस देखाउन पनि त हुँदैन !
</p><p>“खाना नबनाउने त हजुर ?”, कान्छी सोध्छे ।
</p><p>“बनाऊ न !”, म जबाफ दिन्छु । माथि ऊ लुगा लाइरहेको हुन्छ, म सोचिरहेको नै हुन्छु । मैले कपाल कोरिरहँदा उसले लुगा लगाइसकेको हुन्छ । ऊ आज मभन्दा चाँडै तयार भएर छिट्टै निस्कन खोजिरहेछ । धोबीले ल्याएको उसको कट्टुको हुक चेप्टिएछ, ऊ त्यसलाई फट्टाउने प्रयत्नमा छ । म ऐनाबाट देखिरहेछु । मारतोल लिएर ऊ हुकको कापमा छिराउने प्रयत्न गर्दै छ र प्रत्येक असफलतामा एकफेर मतिर हेर्छ । उसका प्रत्येक असफलताले मलाई समय दिइरहेछन् र म नहतारिएको ढङ्गबाट हतारहतार तयार हुने प्रयासमा छु । म जानीजानी हेरिदिन्नँ ऊतिर । तैपनि आँखाको कुनै विशेष कोणबाट उसले गरिरहेका सबै प्रक्रिया म देखिरहेछु ।
</p>
<div class="__nop wst-nop"/>
<p> <span/>कान्छीले खाना ल्याई कोठामा ।
</p><p>कोठाको ठीक माझमा खाना तेर्सिन्छ । सधैंजस्तै । सधैंजस्तै हामी सम्पूर्ण जहान त्यसवरिपरि झुम्मिन्छौं । तर खाना नल्याइएको भान गर्न सकिन्न र ? केही कुरा आँखाअगि भए पनि नहेरिदिने, नदेखिदिने मुद्रा गर्न सकिन्न र ? ऊ त्यही गर्दै छ ।
</p><p>उसकी आमा भन्छे, “तँलाई खानुपर्दैन ? आइज !”
</p><p>आँखाले जब नहेर्ने कार्य गर्न सक्छ भने कानले पनि नसुनिदिने कार्य गर्न सक्तैन र ?
</p><p>ऊ सुनिदिन्न !
</p><p>वातावरणमा तनाव अझ बढ्छ । सबैका आँखा घुमीघुमी मउपर खस्छन् । मानौं, सबै मलाई बिचबचाउ गरिदिएर स समाधान गरिदेओस् भन्न चाहन्छन् । म छु, म यस्तो व्यवहार गर्छु, मानौं आज कुनै अस्वाभाविक कुरा त्यहाँ, त्यस कोटा हाम्रो त्यो सानो परिवारमा घटि नै रहेको छैन । जेजति भइरहेछ नि, यो त सधैं त्यसरी नै त भइरहेको थियो नि ! मेरो भागको चियाको गिलास बोकेर म झ्यालमा उभिन पुग्छु । शहर देखिन्छ झ्यालबाट, शहरको छानाछाना र छानामुनि सफा घाम र उल्टो घाममा छानाहरूबाट निस्केको नीलोनीलो धुवाँ र हरियोहरियो खेत र बगैंचामा बिहान आहार खोजिरहेका भँगेरा र मैनाहरू । कति काव्यात्मक, कति शान्तिपूर्ण वातावरण छ आँखाअगाडि । आँखापछाडि नि ? एउटा विस्फोट हुनहुन आँटेको; सलेदो सल्किसकेको छ । अब समयको कुरा मात्र, सलेदोको लमाइको पर्खाइ मात्र !
</p><p>अब मैले बुझिसकें, वातावरणमा मेरो हस्तक्षेप नभई नहुने भयो । अब यसलाई पकडमा ल्याऊँ त कसरी ?
</p><p>“बाबुचाहिंले नै हो मत्याएको, केही भन्दैन अनि टाउकोमा टेक्छ ! खा भनेको !”, आमा उसकी ।
</p><p>रिस उठ्नउठ्न खोजेको स्वर छ । रिस चढाउन गाह्रो छैन । म पनि रिसाउन सक्छु । रिसाउँला, कुटुँला र ऊ रोइदेला, हिक्कहिक्क गर्दै खाला, आँसु पुछ्तै स्कुल जाला । बस् ? यो त प्रत्येक घरमा एक अबुझ मातापिताले हजारौं वर्षदेखि अपनाएको ट्याक्टिस हो । यसबाट कुराको मूल जरो कसरी पैल्याइन सकिन्छ ? म अर्कै ढङ्गबाट कुराभित्र पुग्न चाहन्छु ।
</p><p>“अझ नखाने ? छिटो खा भनेको !”
</p><p>“उसलाई मन छैन भने तिमी किन कर गछौं... ? तिमीलाई खान मन छ कि छैन ?”
</p><p>“छैन ।”
</p><p>“छैन भने नखाऊ ।”
</p><p>छोराको अनुहारमा विजयको लाली चढ्छ । (बिचरा ! कत्ति बेर ?) अरूहरूको अनुहारमा आश्चर्यमिश्रित निराशा । म कसैलाई पनि नहेरेर जुत्ताको फित्ता कस्न थाल्छु । बाहिर ऊ पनि सँगै ओर्लिन्छ । स्कुलमा सँगै लैजाने लन्च बक्स पनि ऊ लिंदैन । मैले देखिसकें तर पनि आफ्नो धुनमा अलमलिएझैं म मूल ढोका नाघिदिन्छु । अनि अनायास मेरो दृष्टि उसको रित्तो हातमा पर्छ । म आश्चर्य मानिदिएर भन्छु, “ए, लन्च बक्स बिर्स्यौ तिमीले ! दौडेर लिएर आऊ ।”
</p><p>म जान्दछु, मैले देखिदिएकोमा उसलाई पटक्कै हर्ष भएन । ऊ मनमनै टाढा पुगेर मात्र, यति टाढा जहाँबाट फर्केर घर गई खाना ल्याउनुपर्ने कष्ट नपरोस्, त्यत्ति टाढा पुगेर मात्र मेरो आँखाले रित्तो हात देखिदिओस् भन्ने मनमनै चिताइरहेको थियो । झ्वाप्प निभेको अनुहार लाएर ऊ फर्कन्छ । जुत्ता उसको मानौं, फलामको हो र पृथ्वीको यो गुरुत्वाकर्षण शक्ति छ नि, त्यसको विरूद्ध पाइला सार्ने पनि त गाह्रो हुन्छ । फर्कंदा उसको अनुहार झन् निभेको हुन्छ । अनि मलाई रिस उठ्छ । अनि मेरो मनमा आफ्नो असफलताले ठुङ्न थाल्छ । अनि मेरो मुखबाट अनायास निस्कन्छ, “के लन्च पनि लान मन छैन ?”
</p><p>ऊ बोल्न पनि नसक्ने हालतमा इमोसनले भरिएर नकारात्मक ढङ्गबाट टाउको मात्र हल्लाउँछ । म भनिदिन्छु, “तिमीलाई लान मन छैन भने गएर फर्काएर आऊ ।” ऊ खुशीले कुद्छ । अगिको उसको जानुमा र अहिलेको उसको जानुमा कतिको फरक छ ।
</p><p>आखिर यो कुराभित्र रहस्य के छ ? हामी दुई हिंडिरहेछौं र मेरो मनमा कुरा खेलिरहेछ । ऊ मतिर हेर्छ । चाहन्छ सधैंझैं म गफसफ गर्दै बाटो कटाऊँ । (हुन्छ त छोरा आऊ व्यक्तित्वको सङ्घर्ष भने सङ्घर्षै सही !)
</p><p>“हिजोको फुटबल कस्तो थियो ? मजा आयो हेरेको ?”
</p><p>“कहाँ र ? मेरो पार्टी हारिदियो !”
</p><p>(अब उसको बाँध फुट्यो । अब ऊ अनुभव गरिरहेछ । उसको पूर्ण विजय भयो । आजको सङ्घर्षमा ऊ कत्तिको प्रफुल्लित छ । ऊ सोचिरहेछ बिहानदेखि उसले चाहेको कुरा सम्पूर्ण हामी निहुरिएर स्वीकार गर्दै छौं !)
</p>
“किन ?”<div class="__nop wst-nop"/>
<p> <span/>“खै त, जित्नै सकेनन् । श्यामेको अगाडि मलाई लाज भयो ।” (श्याम उसको साथी । दुई जना दुईतिर लागेका ।)
</p><p>“खेलमा यस्तै हो– एउटा जित्छ, एउटा हार्छ । एउटाले नहारे अर्कोले कसरी जित्ने ! (हुन त, मैले दर्शनशास्त्रकै निचोड कसिदिएँ तर मलाई यस महान् वाक्यमा कताकता आफ्नो असफलता र खिन्नताको स्वाद जिभ्रोमा लुटपुटिएको भन्को आयो !) अब डाइरेक्ट हिट नगरी भएन !”
</p><p>“होइन छोरा, तिमीले किन खाना खान्न भनेको ?”
</p><p>“खानै मन लागेन ।”
</p><p>“अनि के त, आज दिनभरि नखाने ?”
</p><p>“सकेसम्म नखाने । खान मन लागे किनेर खाउँला ।”
</p><p>“पैसा खै ?”
</p><p>“मसँग छ ।”
</p><p>“कति ?”
</p><p>“एक रुपियाँ ।”
</p><p>“कसले दियो ?”
</p><p>“हिजो आन्टीले दिएको ।”
</p><p>“खै ?”
</p><p>ऊ खल्तीबाट एक रुपियाँको नोट झिकेर देखाउँछ, मचाहिं रिसको चरम बिन्दुमा पुग्छु । (त्यसो ए, ?) आफूलाई निकै गम्भीर बनाएर भन्छु, “तिमीसँग एक रुपियाँ आज त भयो, भोलि के गर्ने नि ?”
</p><p>मेरो स्वरमा सायद क्रोधको झङ्कार छ र ऊ त्यो अनुभव पनि गर्छ । म रुपियाँ आफ्नो खल्तीमा राख्छु । अनि बाटोभरि म उसलाई लेक्चर दिन्छु । केके भन्छु, त्यो याद छैन, मभित्रको क्रोध बोलिरहेको हुन्छ । तर, यत्ति याद छ, म उसलाई उसको घमण्डको निमित्त सजायँ दिने तरखरमा छु । कताकता मेरो मनमा उसले हामी सबैलाई हेपेको, वास्ता नगरेको, नटेरेको र सायद पिताको कमाइ गर्ने कष्टलाई एक रुपियाँको अनायास आर्जनबाट हाँक दिएकोमा चोट परेको छ । मेरो मनमा कसोकसो ऊ आज एक दिन भोको परोस्, खानाको मूल्य र भोकको ज्वाला बुझोस् भन्ने भावना आउँछ । सायद अनि उसले बुझ्ला, पिताको आर्जन कति सुखकर उसका लागि र कति कष्टकर पिताका लागि हुँदो रहेछ ।
</p><p>मैले उसलाई त्यो रुपियाँ दिंदै दिइनँ । ऊ स्कुल गयो, हार मानेर ।
</p><p>दिनभर, मचाहिं साबिक भई बाँच्न सकिनँ । खान सकिनँ, उसको भोको अनुहार पेटमा ढेस्सिरह्यो । दिनभर मेरो बालककाल आँखामा आइरह्यो । मैले स्वयम् मेरा पिता अथवा अरूसँग यस्तै अनेकन् सङ्घर्ष गरेका घटनाहरू दिनभर प्रेतात्मा आँखाअगाडि नाचिरहे ।
</p><p>दिनभरि नै म छटपटाइरहें र त्यही छटपटको मुँवरीमा म महाङ्काल–स्थाननिर पुगेछु– ऊ बसमा आएको, ओर्लेको हेर्न । अलि टाढा नै बसिरहेर म आफ्नो उपस्थिति पनि जताउन चाहन्नथें र आकस्मिक ढङ्गले भेटेर ऊसँग कुरा पनि गर्न चाहन्थें । (हाय रे, मानव कमजोरी !)
</p><p>ऊ आयो । साथीहरू छन् साथमा । हाँसि नै रहेछ । फूर्ति नै छ उसको । छुटिने साथीहरूलाई ऊ टाटा पनि गरिरहेछ ।
</p><p>ऊसँग मेरो जम्काभेट हुन पुग्छ ।
</p><p>“भर्खर आएको ?”
</p><p>“भर्खर ।”
</p><p>“कसो, भोक लागेको छैन ?”
</p>
“छैन ।”<div class="__nop wst-nop"/>
<p> <span/>“दिउँसो केही खाएनौ ?”
</p><p>“केही खाइनँ ।”
</p><p>“केही पनि ?”
</p><p>“अहँ !”
</p><p>“पानी पनि ?”
</p><p>“पानी ? पानी त किन नखानु ?”
</p><p>“पानीसँग के खायौ नि ?”
</p><p>“केही खाइनँ ।”
</p><p>“भोक लागेको छैन त ?”
</p><p>“अहँ !”
</p><p>“साथीहरूको खाजा खायौ होला ?”
</p><p>“धेरै खाइनँ, अलिअलि ।”
</p><p>“त्यसैले त तिमीलाई भोक नलागेको ।”
</p><p>“... . ...”
</p><p>ऊ चुप छ । ऊ जम्मै कुराको जबाफ यस ढङ्गले दिइरहेछ मानौं, यो कुरा गर्न लायक विषय नै होइन ।
</p><p>“म घर जाऊँ ।”, ऊ सोध्छ ।
</p><p>“हुन्छ । तिमीलाई अगिको रुपियाँ चाहियो !”
</p><p>“एक मोहोर थपेर दिनुस् न, म कमिक किन्छु !”
</p><p>मैले पैसा दिएँ । मस्त भएर ऊ हिंड्यो । उसको हिंडाइ र झोला हल्लाइ मैले हेरिरहें । नयाँ सडकको भिडमा ऊ एक अनौठो व्यक्तित्व लाग्यो, मलाई । अरूभन्दा भिन्न, अलग । ऊ स्वयम् मानौं, अब परिपूर्ण छ !
</p><p>अनि एक्कासि र अनायास मैले उसको बिहानदेखिको सङ्घर्षको अर्थ बुझें ।
</p><p>ऊ आफ्नो व्यक्तित्वको माग गरिरहेछ । मेरो व्यक्तित्वको साम्राज्यबाट स्वतन्त्र हुने उसको यो पहिलो क्रान्ति हो ।
</p><p>एक छोरो अब आफ्नो पिताबाट अलग्ग उभिन खोजिरहेछ ! मेरो छोरो !
</p><p>मेरा आँखाभरि आँसु उम्रिन्छन् ।
</p><p>त्यो, त्यो, सेतो कमिज र नीलो कट्टु लाएर गइरहेको ठिटो छ नि, त्यसले आफ्नो युगको ढोका खोल्यो, आजदेखि ! आज उसले आफ्नो पितासँग अधिकार माग्यो, भोलि ऊ संसारसँग आफ्नो अधिकार माग्नेछ ।
</p><p>यो मेरो आँसु छ नि ! यो श्रद्धाञ्जलि हो मेरो, उसको त्यस युगलाई जब म समाप्त भइसकेको हुनेछु र ऊचाहिं एक पूर्ण मानव भई यस धरतीलाई दह्रिलो गरी टेकेको हुनेछ । 
</p>
</div>
</div>
  </body>
</html>
