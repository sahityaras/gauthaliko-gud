<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>म भोलि जन्मनेछु</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>म भोलि जन्मनेछु</b></span></div>
<p>भोलि म जन्मन्छु ।
</p><p>हिमाल बिस्तारै उज्यालिंदै जानेछ, पातहरू अझ हरियो बन्नेबन्ने बेलामा, आकाशका ताराहरू फेवातालमा डुबुल्की मारेर बिलाउने बेलामा, दूबोको नपलाएको मुन्टाले माटोको सिरक फालेर ब्युँझी चियाउन लागेको बेलामा, म पीपलडाँडाको जीवनलाल जैशीको घरमा पहिलोपटक रुनेछु (वा पहिलोपटक वर्षौंमा हाँस्नेछु) र उसको जीवनमा हाँसोको बादल देखा पर्नेछ र उसले आशाका बीउ मुटुको एक छेउमा रोप्नेछ, बालीको निमित्त, निकैनिकै दिनहरूको निमित्त !
</p><p>(तर, आज त म मेरी स्वास्नीको हातको मैलो, पारी खुइलिएको ऐनाजस्तो छ, जसमा उसको निधारको रातो टीका देखा पर्दैन; ऊ मानौं, भोलि हुने एउटी विधवाको ललाट हो अथवा म नै उसको हातको थोत्रो ऐना हुँ, जसमा ऊ भोलि बिहानको आफ्नो अनुहार हेरिरहेकी छ ।) आजको कुरा नगरौं– आज त मैले दहीचिउरा खाइसकें ! अब त मलाई इच्छा पनि केही छैन, आफ्नो मनको भएजतिको आशा, इच्छा, चाहना र कल्पना मैले पोको पारिसकें, यस यात्राका निमित्त ! अब त भोलि जीवनलालको घरमा, उसको आँगनमा नै म त्यो मुट्ठी फुकाउँला, जसमा मेरा इच्छाहरू अल्झेका होलान्, हत्केलाका नबुझिने कलिला रेखाका रूपमा । म उसकी स्वास्नीको जेठो छोरो भएर, उसको मुटुमा, मुटुको एक कुनामा, असारको धानको बीउ सानो, कलिलो र लटरम्म हुनेछु । उसले मलाई आफ्नो जीवनमा सार्नेछ । अनि म हुर्कनेछु, त्यो जीवनलालको बाबुले निर्माण गरेको आँगनमा, जहाँ उसकी आमाले तुलसीको मठ बनाएकी छ, गोबर र रातो माटोले लिपेकी छ, कात्तिकमा बत्ती बालेकी छ, सत्यनारायणको पूजा गरेकी छ । म बामे सर्नेछु र त्यो मठको परिक्रमा गर्नेछु, त्यहाँ गोबरको थुप्रोमा हात हालेर लतपत गर्नेछु, जीवनलालकी स्वास्नी भान्साबाट दगुरेर आउनेछे र मलाई बोकेर इनारको छेउमा लग्नेछे । मनमा खुशी उम्रनेछ तैपनि हप्काएको स्वरमा मलाई ऊ आ आ आ ! भनेर गाली गरेको बहाना गर्नेछ र म ओठ लेप्य्राएर रुने बहाना गर्नेछु किनभने तुरुन्तै उसले मलाई काखमा बोक्नेछे र चोलोको तुना फुकाउनेछे, उसको गोलोगोलो ठूलो दूधको मुन्टो मेरो मुखमा हालिदिनेछे । म चुप लाग्नेछु र एक हातले उसको तुना खेलाउनेछु । अनि ऊ मलाई छाडेर फेरि भान्सातिर दौडिनेछे, जहाँ मेरो बा, त्यस जीवनलाललाई गुन्द्रुकको झोल थप्नुपर्नेछ ।
</p><p>एकछिनपछि जीवनलाल आउनेछ आँगनमा, उसको हातमा सोते हुनेछ, जसलाई भुइँमा अड्याएर ऊ मलाई “बाबू ! बाबू !” भनी बोलाउनेछ र काखमा मलाई माटो र पसिना, अन्न र घामको बास्ना आउनेछ; अँ, तमाखुको गन्ध पनि र म खोक्नेछु, उसले मलाई उफार्नेछ र म हाँस्नेछु । उसले मलाई काखमा लिनेछ र म उसको जुँगा लुछ्न पुग्नेछु किनभने त्यो जुँगाले म्वाइँ खाने बेलामा मलाई काउकुती लगाएको छ; उसले ठूलो स्वरमा भन्नेछ, “ठूली ! ठूली ! तेरो छोरो मेरा जुँगा तान्छ ए !” र उसकी स्वास्नीले, लोटाउन लागेको हातले कुइनामाथि उचालेर निधारमा आएको कपालको झुप्पो पन्छाएर भन्नेछे, “तपाईंको पनि त छोरो हो नि !” र उसको चोलाको बाहुला निधारको ठूलो रातो टीकाको एक छेउ पुछिएर धर्काको रूपमा लामो, झन्डै लामपुच्छ्रे तारा देखा पर्नेछ ।
</p><p>(कति प्रस्ट देखा परिरहेछ यो दृश्य, जीवनको प्रारम्भको ? र आज यो जीवनको अन्त्यको दृश्यचाहिं कस्तो अस्पष्ट, कति घिन लाग्दो; सबका निम्ति । यो घृणा अन्धकारको प्रत्येक कालो थोपामा मानौं रसिएको छ, र मेरो हृदयको प्रेमको क्षणिक उज्यालोमा झन् बिझ्ने गरी टाँसिन्छ आँखामा । त्यसैले त मेरो आँखा चिम्लने सुरसार... तर म आजको कुरा गर्दिनँ । आज त मेरो कुरा सुन्ने यी चारतिरका भित्तासिवाय अरू केही छैनन् । तर भित्ता, तिम्रो माया बाँचुन्जेल म कहिल्यै पनि बिर्सनेछैन । तिमीले मेरो आँसु देखेका छौ र पनि हाँसेनौ, बरु निद्राका औंलाले बिस्तारै परेला समसुम्याइदियौ, मेरो मौन वार्तालाई, मौन भाषालाई साँचिरह्यौ, तिनको सत्यमा अविश्वासको प्रतिध्वनि हिर्काएनौ; मलाई निद्रा नलागेको बेला यी मक्किएका दलिन र मक्किएको खाटको चरमरको बोलीमा तिमीले मेरो व्यथामा सहानुभूति सुनाएका छौ, कति भाषा र कति बोली नबुझे पनि मैले तिनको मर्म र संवेदना सँगालेको छु र म बाँचुन्जेल तिनलाई बिर्सनेछैन तर म कति बाँच्छु र... !)
</p><p>म ठूलो हुन्छु । मेरो बक फुट्छ । झन् ठूलो हुन्छु र तिनबाट अमरकोश ब्युँझिनेछन्, बिहानको मिरमिरेमा र साँझको झिसमिसेमा, रातको सुनसानमा । मेरो घाँटीमा जनैले अङ्कमाल गर्नेछ, प्रत्येक बिहान म उषामा गायत्रीसँग आफ्नो सुख र समृद्धिको वरदान माग्नेछु ।
</p><p>र म अझ ठूलो हुनेछु, मेरा आँखामा यौवनले एक दिन बिस्तारै, पछिल्तिरबाट आएर, मसिनो, नरम औंलाले छोइदिनेछ अनि यी पहाड र खोला, यी खेतका तरेली र यी जङ्गल, सबले नयाँ काँचुली फेर्नेछन् एक निमेषमा । म यिनलाई अनि नयाँ रूपमा चिन्नेछु । यिनलाई आफ्ना गीतमा डाक्नेछु, आफ्ना स्वरले यिनको दूरी छोट्याउनेछु र यिनले मसँग प्रतिध्वनित हुनुपर्नेछ र मेरो धुनमा गाउनुपर्नेछ । मेरो मुटुबाट एउटा निस्फिक्रीपनको, मस्तीको छहरा फुट्नेछ र ढुङ्गामा उफ्रिनेछ र तिनका बिन्दुबिन्दुमा एउटा इन्द्रेनीको माला गाँसिनेछ र उचालिनेछ स्वर्गतिर ।
</p><p>र आउनेछे, एउटी अप्सरा घाँस काट्न, जसको सप्कोमा मेरो इन्द्रेनीको माला अल्झेको म पाउनेछु । मेरा अमरकोश र गायत्री मुटुमा नाच्नेछन् र म अवाक् आफ्नो मनको नृत्य र उनको हातको हँसियाको घाँसेगीत सुनिरहनेछु, हेरिरहनेछु ।
</p><p>यहाँनिर मेरो जीवनमा जीवनको गतिमा एउटा नयाँ चाल आउनेछ । म चाहनेछु– जीवन त्यहाँ अडिरहोस् । तर दिन छोटा हुनेछन् र रात लम्बिनेछन्, दिनमा सपना र रातमा एउटा यथार्थ जन्मिनेछ र म अलमलिनेछु ।
</p><p>जीवनलालले त्यो बुझ्नेछ, उसले बुझ्नै पर्छ । म अलमलिएको उसले देख्नै पर्छ, कारण यहाँबाट त मेरो कथा शुरु हुनेछ । (आज यो जो एउटा कथा समाप्त भइरहेछ, त्यसको सम्झना आइरहेछ मलाई; तर म पढिसकेको कथा दोहोर्‍याउन चाहन्नँ । यसको अन्त्य साह्रै अस्पष्ट थियो, कसैले बुझेन र मलाई किताब बन्द गर्नुपर्‍यो । म यसलाई बिर्सन चाहन्छु... ?)
</p>
<div class="__nop wst-nop"/>
<p> <span/>रात । यति सफा मानौं, मेरो सपना । झ्याउँकिरीको स्वर । मकैका पातको सुस्केरा । र भित्र कोठामा जीवनलालको हुक्काको गुडगुड । यस्तोमा म आँगनमा आउँछु । र त्यो तारा पैल्याउन खोज्छु, जसको ठीक मुन्तिर कान्छीको घर पर्छ । म सोचिरहेछु, उसलाई पनि निद्रा लागेको होइन होला, के थाहा ऊ पनि आँगनमा आएर मेरो घरको माथि पर्ने तारा हेर्दै होली । अथवा के थाहा, ऊ रामायण पढ्दै होली । अथवा के थाहा ऊ... ।
</p><p>“ठूलाबाबू, निद्रा लागेन ।”, हुक्काको गुडगुडले भाषा पाउँछ ।
</p><p>“होइन बा ! गरम लाग्यो, लामखुट्टेले टोक्यो र बाहिर शीतमा एकछिन आएको ।”
</p><p>हुक्का रोकिइरोकिई घुरिरहेछ । मलाई थाहा छ, रोकिएको कारण । जीवलालले बुझ्ने प्रयत्न गरिरहेछ, म त्यहीं छ कि भनेर । म भित्र लाग्नेछु । र भोलिपल्ट दिउँसो जङ्गल, त्यहाँ घाँस काट्न आउने कान्छी र आफ्ना मनका कुराहरू आजैको सुनसान रातमा मनमा सजाउन थाल्नेछु । बिहेको जग्गे सजाएको भन्दा बढी आनन्द मलाई लाग्नेछ र म आफ्नै विचारलाई काखी च्यापी आँखा चिम्लनेछु । छातीमा एउटा न्यानो उम्रेर आउनेछ ।
</p><p>तर मलाई थाहा हुनेछैन, मैले जीवनलालको मनमा आगो सल्काइसकेको कुरा । त्यो आगो, जसले एक दिन मेरो आशा, मेरो संसार र मेरो सपनामा डढेलो लगाउनेछ । यो पछिको कुरा, तर त्यो दिन त मेरी आफ्नी कान्छीको छेउमै बसेर बात मारिरहेको हुनेछु । उसको हँसिया रुखको फेदमा उभिरहेको, उँघिरहेको हुनेछ र मेरा भैंसीहरू अडीअडी घाँस चपाइरहनेछन् र बढ्दै जानेछन्, भीरतिर । ऐंसेलुको झाङको कापमा छेकिएर हामी मिनेटमिनेटमा युग फेरीफेरी कुरा गरिरहनेछौं– कहिले बालककालको, कहिले हिजो रातिका ताराहरूको, कहिले आउँदो बेलाको, कहिले हाम्रा छोराछोरीको, कहिले हामी बूढाबूढी हुँदाको । मलाई पात सर्‍याकसुरुक गरेको शङ्का त लाग्नेछ तर कान्छीले ‘आ’ भन्नेछे र म नीच मारिदिनेछु । हुन त मैले उठेर ‘को रहेछ ?’ भनी हेरेको भए हुने थियो होला । र देख्ने थिएँ हुँला, जीवनलाल गइरहेको तर म हेर्दिनँ र नहेर्नाले कैयन् दिनसम्म यस कुराको ज्ञान मलाई हुनेछैन ।
</p><p>अनि त्यो दिन पनि पात चरमराएको म थाहा पाउनेछु, जुन दिन कान्छी मेरा अगाडि रोइरहेकी हुनेछे र भनिरहेकी हुनेछे– उसका बाबुले हिजो कामकुरा छिन्न जाने कुरा आमालाई बताइरहेका थिए । कान्छी भगाई लैजान भनिरहेकी हुन्छे । उसको विचारमा उसलाई त्यत्रो गाउँघरको मुखिन्जेल उम्काएर लाहुर लैजानु, कहिले पनि डाँडा नकाटेको मान्छे बिरानो देशतिर र त्यहाँ सुख–दुःख जे भए पनि भोग्नु सजिलै कुरा हुनेछ । मचाहिं मनमा बाबुले अर्जेको सम्पत्ति खेत, गोठ र सुख सम्झिरहनेछु र अठोट गर्न सक्नेछैन ।
</p><p>तर म जान्दछु, म जीवनलाललाई केही पनि भन्न सक्नेछैन (हुन त, उसलाई थाहा भइसकेको हुनेछ तर त्यो कुरा म त्यस बेला थाहा पाउँदिनँ नि !) र मनमनै गुम्सिएर जानेछु । अनि जीवनलालले राति आफ्नी स्वास्नीसँग मेरो बिहेको कुरा गरेको भन्को मेरो कानमा पर्नेछ । कोसँग र कहाँ ? त्यो भने म थाहा पाउनेछैन । भोलिपल्ट ऊ मलाई मेरो बिहा पनि गर्नुपर्ने भयो भनी स्वास्नीलाई सुनाएको जस्तो गरी मलाई सुनाउनेछ । र मचाहिं आमालाई घुर्की देखाउनेछु ‘म अहिले गर्दिनँ’ भनेर । आमाचाहिं मुसुमुसु हाँसेर मलाई हेरिरहनेछे । मलाई साह्रो रिस उठ्नेछ र म फन्केर भात खान छाडी गोठतिर लाग्नेछु ।
</p><p>त्यहाँ, जङ्गलमा त्यस दिन कान्छी आउनेछैन ।
</p><p>कान्छी भोलिपल्ट पनि आउनेछैन ।
</p><p>कान्छी पर्सिपल्ट पनि आउनेछैन ।
</p><p>साँच्चि भनौं भने त्यसपछि कान्छीसँग मेरो भेटघाट कहिल्यै पनि हुनेछैन ।
</p><p>जीवनलाल भोलिपल्ट बिहानै निस्कनेछ र जीवनलालकी स्वास्नीले मलाई मुसुमुसु हाँस्तै भन्नेछे, “बाबू, हँ साँच्चि बिहे नगर्ने भनेको हो कि मन पर्ने र भन्याजस्तो भए गर्ने ?” मलाई साह्रो रिस उठ्नेछ र बाहिर जान लाग्नेछु, ऊ तैपनि हाँसि नै रहनेछे ।
</p><p>अनि त, त्यो दिनभरि र भोलिपल्ट मेरो वास हुनेछ त्यही ऐसेलुको झाङमा, जहाँ मेरो जीवनको पहिलो प्रेम हावामा छरिएको छ; घाँसमा उम्रेको छ र ढुङ्गामा कुँदिएको छ । ती दुई दिनको व्यथालाई म आफ्नो वर्षौंको माया, प्रेम र सुखसँग मिसाएर, त्यसैमा रन्थनिएर, त्यसैमा अलमलिएर बाँच्न सिक्ने कोसिसमा हुनेछ । र थाहा पाउनेछु, कसरी जीवनलालले मउपर दागा धरेछ । कसरी कान्छीको बाबुकहाँ गएछ । मलाई माग्ने निहुँले, कसरी उसका बाबुले दिन मन गरेनछ, उसलाई शङ्का लागेछ– जीवनलाल एक्कासि कोही नलिई माग्न आएकोमा (उसले ठानेछ, जीवनलालले छोराको नाउँमा आफैँ त बिहे गर्ने सुर गरेका होइनन् !) कसरी राति कोकोहोलो मच्चियो र छोरी बेपत्ता भई; कसरी उनीहरूले लखेटे ।
</p><p>जीवनलालले कान्छीको मुख थुनेर उसलाई जुरूक्क काँधमा बोकेर कुदाएको, कान्छी चलमलाएको, “चुप लाग्, चुप लाग्, तैंले चाहेको इच्छा पुर्‍याउँला, तैले भनेको कुरा गरुँला ।” जीवनलालले मेरी कान्छीलाई फकाएको (हुन त, जीवनलालको भनाइअनुसार उसको अर्थ अर्कै थियो र उसले मेरै निम्ति त्यसो भनेको भनी अदालतमा बयान दिनेछ ।), कान्छो निसासिएको, मूर्च्छा परेको र जीवनलालले परालको कुनिउँमा उसलाई घुसारेको... आह ! सबै म प्रस्ट देखिरहेछु (किन नदेख्नु) र यो पनि, कान्छी त्यहाँ मर्छे, मर्नै पर्छ ।
</p><p>(ए कोठा, आजका मेरा कुराहरू तिमी साँचिराखे ! एक दिन तिमीले यो सब कसैलाई आफ्नो मौन भाषामा बताउनुपर्नेछ । उसको मनमा तिम्रो भाषा यहाँको निस्तब्धतामा घोलेर तिमीलाई ढाल्नुपर्नेछ । नत्र त्यसले कष्ट सहन सक्नेछैन ।)
</p>
अनि, यसपछि धेरैधेरै घटना भए । मुद्दा चलान भयो, कैदी लगियो... म कति प्रस्ट त्यो भविष्य देखिरहेछु । मुद्दा छिन्ने दिनसम्म पनि त्यो जीवनलालले आफ्नो कुरा त्याग्नेछैन । ऊ सदा यही भन्नेछ, “मैले मारूँ भनेर मारेको होइन, म त आफ्नो छोराका निमित्त दुलही लग्न लागेको थिएँ...” तर को पत्याउने ? म ? मसँग उसले कहिल्यै पनि त्यसको कुरा गरेको हुँदैन, मसँग मेरो इच्छा कहिल्यै पनि त सोधेको हुँदैन । अँ, कस्तो चलाख ! म र कान्छी ऐंसेलुको झाङमा भेटेको कुरा उसलाई थाहा थियो, ऊ भन्नेछ र झाङमा सर्‍याकसुरुक गरेको कुराको सम्झना मलाई हुनेछ, त्यति मात्र । तर कसरी पत्याउन सकुँला ? ऊ रुनेछ र मलाई भन्नेछ, “बाबू, तँ एउटा त मेरो कुराको पत्यार गर् !”<div class="__nop wst-nop"/>
<p> <span/>म, जसको सर्वस्व उसले एक निमेषमा निमोठिदिएको छ, बाबु भएर । अरूका निमित्त भएको भए झन् ऊ के गर्ने थियो होला ? मेरी आमालाई सौता हाल्ने उसले कल्पना गरेको, त्यो पनि त्यो आइमाईसँग, जोसँग मेरो केके सम्बन्ध भइसकेको, त्यस आइमाईलाई मेरो मुखबाट ‘आमा’ भन्ने सम्बोधन गराउन खोज्ने, त्यस जीवनलालको कुरामा मैले विश्वास गर्नु ? मेरो मुटु घृणाले चाउरी पर्नेछ र भित्रै खुम्चिनेछ । त्यो खुम्चाइ मेरा ओठ र गालासम्म देखा पर्नेछ । मेरा ओठ खुकुरीको रूप लिनेछन् र तिनमा देखा पर्नेछ, एउटा तीखो मुस्कान र त्यो मुस्कानले जीवनलालको आशा चुँड्नेछ । अनि ऊ रुन पनि सक्नेछैन । अनि ऊ बयान पनि दिन सक्नेछैन । मुद्दा म जित्नेछु, मैले जित्नै पर्छ र म घर फर्कनेछु । म आफ्नो त्यो घरमा आउनेछु, जहाँ रातो माटो र गोबरमा मेरा हातका छाप तुलसीको मठमा सुतिरहेछन्, जीवनलालको हुक्का चुपचाप र चिसो हुनेछ । जहाँ मेरी आमा, आफ्नो पोइ र छोराको दोसाँधमा पर्न आएकी एउटी तरुनी कान्छीको प्रेम, लास र सम्झनाका बोझमा झन् थिचिएर खुम्चिँदै गइरहेकी हुनेछे । म घर फर्कन्छु र घरलाई सम्हाल्छु । म घर फर्कन्छु र घरजम गर्छु । म बिसिदिनेछु– मेरो एउटा बाबु थियो, जो काठमाडौंको एउटा जेलमा सडिरहेको होला, सड्नुपर्ने बाबुलाई सम्झेर के गर्ने ? म बिर्सिदिनेछु, उसको अनुहार, जो दारीमा लुकेको थियो, मैलमा डुबेको थियो, आँखामा आँसु थिए र थियो एक टलक । आँसुले आँखा टल्काइहाल्छ नि ! म खालि सम्झनेछु कहिलेकाहीं, कसरी उसले मलाई फर्केर हेरेको थियो, आफ्नो सम्पूर्ण आशा, विश्वास र याचनालाई दुई आँखामा कोचेर । मानौं, मेरो मन फर्किहाल्ला कि, र भनिदिउँला कि– मलाई थाहा भयो बा, तिमीले मेरै निम्ति यो सब झेल्यौ ।
</p><p>अनि एक दिन आउनेछ, चिठी । मर्नुअगि जीवनलालले मलाई भेट्न पाऊँ भनी बिन्ती चढाएको, मन्जुर भएको, मलाई सोधनी आएको– म भेट्न आउँछु कि भनी ? म जान्नँ । त्यो पापीको अनुहार हेरेर मलाई के पुण्य मिल्ला र ? यो चिठी आएको कुरा म आमालाई त भन्दिनँ, उनलाई भनेरै के फाइदा ?
</p><p>दिन बित्छ, बित्नै पर्छ ।
</p><p>अनि एक दिन बिहान मेरी स्वास्नीलाई व्यथा लाग्छ... ।
</p><p>म भोलि बिहान मर्छु । मलाई एउटै कुराको इच्छा अब बाँकी रह्यो– म मेरै छोरा जीवनलालको कोखमा जन्मन पाऊँ । र, उसले बुझोस्, बाबुको मन कस्तो हुँदो रहेछ ।
</p><p>म भोलि बिहान मर्छु र भोलि बिहान जन्मन्छु ।
</p>
<div style="text-align:right;">
<p><i>रूपरेखा : २७</i>
</p>
</div>
</div>
</div>
  </body>
</html>
