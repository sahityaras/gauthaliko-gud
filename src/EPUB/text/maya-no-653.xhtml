<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>माया नं. ६५३</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>माया नं. ६५३</b></span></div>
<p>माया आज अलि उद्विग्न थिई । हिजो अफिसमा काम गरिरहँदा उसले एउटा आदेशपत्र पाएकी थिई । पत्र आएको थियो, स्वास्थ्य विभागबाट र त्यसमा उलाई आदेश थियो कि अब आउने सात दिनसम्म ऊ उत्तेजनाको कुनै काम नगरोस् । र, आज त उसलाई अस्पताल गई आफ्नो शरीर जँचाउनु पनि थियो । अनि एक सातासम्म अस्पतालमै बसेर आराम पनि लिनु थियो । अनि मार्च १७ तारिख...
</p><p>आज ११ तारिख, मार्च १७ त उसको जन्म दिन पनि हो । उसले आफ्नो नारीघडी सारेर छालामा अङ्कित मिति पढी– १७ मार्च, २०५० । यो थियो, उसको जन्म दिन ! नं. ६५३... यो थियो, उसको जन्मसङ्ख्या ।
</p><p>ऊ नगरपालिकाको जनसङ्ख्या नियन्त्रण विभागमा काम गर्थी । उसका मातहत नारीवर्गको जन्मकुण्डली र जीवनकार्यक्रमको लेखो राख्ने काम थियो । र, उसलाई थाहा थियो कि कुन क्षेत्रमा जननीगुणरहित कत्ति नारी छन् । उनीहरू के काम गर्छन् र कुन विभागमा, यो पनि ऊ जान्दथी । त्यस्तै ऊ यो पनि जान्दथी कि पुरूषवर्गको पनि रेकर्ड राखिन्छ र त्यस विभागमा काम गर्ने पुरूषलाई थाहा हुन्छ कि उसको क्षेत्रमा पुरूषत्वहीन कति लोग्नेमानिस छन् । सन्तानोत्पत्तिमा सरकारको पूर्ण नियन्त्रण थियो– सरकारका पूर्वनिर्धारित योजनानुसार नै उनलाई जन्माइन्थ्यो ।
</p><p>स्वास्थ्य विभागअन्तर्गत सन्तानोपत्तिशालामा शुक्रकीट सुरक्षित रहन्थे र सरकारी आदेशअनुसार नै उनलाई विकसित गरिन्थ्यो । तापक्रम नियन्त्रित त्यस शालामा भावी कृषकदेखि डाक्टर, वैज्ञानिकसम्मको पूर्ण निर्धारित एवम् नियोजित शुक्रकीट विभिन्न बोतलमा करोडौंको सङ्ख्यामा सुरक्षित राखिन्थे । वैज्ञानिकहरूले सन्तानोत्पत्तिका प्रत्येक क्षेत्र एवम् कार्यलाई वैज्ञानिक रूप दिई मानव नियन्त्रणमा राखिरहेका थिए । एक कुरा मात्र उनीहरूले गर्न सकेका थिएनन् र त्यो थियो– कृत्रिम गर्भाशयको निर्माण । अतः एक वर्षमा देशभरिमा १२०० जननी गुणयुक्त नारी जन्माइन्थे र ती पूर्ण यौवन प्राप्त हुँदा तिनको गर्भाशय निकाली सरकारले आफ्नु सञ्चय बढाउँथ्यो । बीसौं शताब्दीको अन्ततिर नै सरकारले यस विषयमा ठोस कदम उठाउनुपरेको थियो– त्यस बखतका नारीहरूको समानाधिकारको प्रबल मागले गर्दा । गर्भाधान एवम् प्रसूतिको वेदनाबाट मुक्त हुन तथा पुरूषवर्गको समकक्षमा उनीहरूले काम गर्न प्रस्ताव संसद्मा राखी पास गराएका थिए । सरकारलाई कृत्रिम गर्भाधानको पद्धति विकास गरी सरकारी नियन्त्रणमा लिनुपरेको थियो । यसले बढ्दो जनसङ्ख्या एवम् विश्वव्यापी आर्थिक सङ्कट पनि नियन्त्रण भएको थियो ।
</p><p>एक्काइसौं शताब्दीको शुरुमा पच्चीस वर्षीय योजनाले यस पद्धतिलाई प्रायशः पूर्ण पारिसकेको थियो । तथा वैज्ञानिकहरूको आशा थियो कि आगामी पच्चीस वर्षीय योजनाअन्तर्गत यो गर्भाशयको कमी र प्राकृतिक उत्पत्तिमा पनि उनीहरू विजय प्राप्त गर्नेछन् ।
</p><p>अहिले २०५० का ती १२०० भाग्यमानी वा (मायाको भनाइअनुसार अभागी !) नारीहरूमध्ये माया ६५३ नं. की थिई । उसको गर्भाशय निकाल्ने तिथि निश्चित भइसकेको थियो– अब ७ दिन मात्र बाँकी छ । तर...
</p><p>उसको हृदयमा एउटा अनौठो भावनाको उदय हालै भएको थियो । नाचघर अथवा चियाघरमा कुनै पुरूषसँग अनायास नै उसको शरीर छोइँदा उसलाई एकतमासको सिरिङ्ग अनुभव हुन्थ्यो । त्यस पुरूषले “माफ गर्नुस् है” भन्दा ऊ चाहन्थी कि त्यस पुरूषबाट “हिंड्नुस्, घुम्न जाऊँ” निस्कोस् । तर, त्यस प्रतीक्षामा नै उसका कति महिना बितिसके ।
</p><p>उसले घडी हेरी । १६ बजेर ४० मिनेट गएको रहेछ । १९ बजे उसलाई अस्पतालमा पुग्नु छ, उसलाई पिर थियो– यस एक सातामा पनि के ऊ प्रकृतिको त्यस मागलाई पूर्ण नगरी त्यसै साधारण नागरिक बन्नेछे ? अहिले देशभरिमा भाग्यशाली (अथवा ऊजस्तै अभागी) ती १२०० पूर्ण नारी होलान्... तिनमा ऊ छे ६५३ औं !... १७ मार्चमा तीमध्ये एक नारी फेरि नारीत्वहीन हुनेछ, १७ मार्च !
</p>
<div style="text-align:center;">***</div>
<p>अस्पतालबाट बाहिर निस्कँदा २० बजेको थियो । उसको ब्यागमा डाक्टरले दिएको रिपोर्टको एक प्रति र त्यसका साथ एक साताको दैनिक कार्यक्रमको रूपरेखा पनि थियो । अनि उसले एक महिनाको बिदा पाएकी थिई– पहिलो साता अपरेसनअगिको स्वस्थता कायम राख्न, दोस्रो अपरेसनलाई, तेस्रो आरामी र चौथो भ्रमण एवम् आनन्दका लागि– उसको दानको पुरस्कारस्वरूप । उसलाई चिन्ता थियो, प्रथम साताको ।
</p><p>सडकको बत्तीमा उसले डाक्टरको कागज झिकेर पढी । लेखेको थियो– नगर्ने कामः<br/>
१. अतिशय उत्तेजनाका कुनै पनि काम,<br/>
२. अपच गर्ने गरी खानु,<br/>
३. लागू कुराको अति सेवन,<br/>
४. शारीरिक कष्ट हुने काम,<br/>
५. मानसिक चिन्ता ।
</p><p>मानसिक चिन्ताका बारेमा पढेर ऊ हाँसी । मानौं, यो पनि मानिसको आफ्नै इच्छामा निर्भर भएजस्तो कागज उसले दोबारेर राखी । अनि नगिचकै पेयशालामा पसी । कफीको अर्डर दिंदा सँगैकी एउटी अर्की स्वास्नीमान्छेले पुलुक्क हेरी र बिस्तारै भनी, “तपाईंले किन कफी माग्नुभयो ? के पेय वस्तु सेवन गर्न डाक्टरले तपाईंलाई पनि निषेध गरेको छ ?”
</p>
“ज्यू !”<div class="__nop wst-nop"/>
<p> <span/>“... . ...”
</p><p>“... . ...”
</p><p>“अगि तपाईंलाई स्वास्थ्य निरीक्षण गृहमा देखेकी थिएँ, हो ?”
</p><p>“हो ।”
</p><p>“तपाईं पनि ती अभागी १२०० मा हो !”
</p><p>यस एक प्रश्नमा हाइड्रोजन बमको विस्फोट थियो– जसका अदृश्य तरङ्गमा आश्चर्य, आत्मीयता र सहानुभव लहरिंदै मुटुमा टक्कर खाइरहे । मायाको आँखामा एउटा भीषण ज्योति चम्कियो र उसको मौनले उसको प्रश्नकर्तालाई प्रश्नको उत्तर स्वतः प्रसारित गरिदिए ।
</p><p>“तिम्रो नम्बर ?”
</p><p>“६५३ मार्च १७ २०५० ! तिम्रो ?”
</p><p>“३४२, फरवरी २८, २०५० ! म तिमीभन्दा जेठी रहेछु । तिम्री दिदी !”
</p><p>“दिदी !”
</p><p>यो वाक्य अनायास मायाको मुखबाट फुस्क्यो– यसमा प्रश्न, प्रेम र खुशी मुछिएका थिए । कफीको सर्को लिंदै मायाले सोधी– “उसो भए तपाईं अपरेसनपछि भ्रमण बिदामा, हो ?”
</p><p>“अँ, तर मैले यस शहरलाई छाडेर अन्त जान मन पराइनँ । तिम्रो त अपरेसन बाँकी नै छ होला ?”
</p><p>मायाको अनुहारमा एउटा वेदना झल्क्यो, “तिमीले पूर्ण नारीजीवनको सदुपयोग त गर्‍यौ ?”
</p><p>प्रश्नको निर्भीकतामा माया झस्की । दिदीले कुरा पन्छाएर भनिन्– “मलाई एलिजा भन्छन् । तिमीलाई फुर्सद भए हामी पार्कमा एकछिन घुमौं न !”
</p><p>दुवै बाहिर निस्के । एउटा बेन्चमा बसेर एलिजाले भनी, “एक महिनाअगाडि मात्र यो पार्कमा बसेर यो चन्द्रमा र ताराहरूलाई हेर्दा मेरो मनमा कताकता एउटा मीठो काउकुती लाग्थ्यो । सायद तिमीलाई आजकाल भएजस्तो हुन्छ ?” र एलिजाले मायाको हात समातेर बिस्तारै थिचिदिई ।
</p><p>एलिजाले उसलाई बताई कि कसरी उसले एउटा पूर्ण पुरूषको खोज गरेकी थिई । कि कसरी उसको खोज असफल भएको थियो । र कसरी उसले मनमनै यो समाज, यसको बन्धन, पराधीनता र नियन्त्रणलाई अन्तःकरणदेखि सरापेकी थिई । उसले भनी कि प्रत्येक दिवसको असफल खोजपछि ऊ रातमा ईश्वरको पुकारा गर्थी र भन्थी कि उसलाई अर्को जुनीमा यस्तो देशमा जन्म दिए, जहाँ स्त्री स्त्री र पुरूष पुरूष बनेको होस् ।
</p><p>उसले सोधी कि माया कहाँ काम गर्छे ? अनि भनी कि ऊ त शान्ति विभागको सङ्ग्रहालयमा व्यतीतका घटनाको सङ्ग्रह गर्ने काम गर्छे । उसले बताई कि कसरी पुस्तकालयमा उसले उन्नाइसौं र बीसौं शताब्दीका पुस्तकहरू पाएकी छे कि त्यस बखतका नारी पुरूषको पर्दा गर्थे र विवाह गरी घरजम गर्थे । उसले भनी कि ‘पर्दा’, ‘विवाह’, ‘घर’ शब्दका अर्थ बुझ्न उसलाई कति मेहनत गर्नुपरेको थियो । ती तीनवटै शब्दको अर्थ पनि उसले मायालाई बताई । उसले भनी कि त्यस बखत पुरूषको जिम्मा आर्थिक बोझ र स्त्रीको जिम्मा गृहस्थी थियो ।
</p><p>“थाहा छ माया तिमीलाई कि तिनताक स्त्रीले पेटमा बच्चा हुर्काउँथे । र आफ्नै घरमा जन्माउँथे ।”
</p><p>मायालाई उसका अगाडि कसैले स्वर्गका कुनै देवदेवीको जीवनचर्या वर्णन गरेजस्तो लाग्यो । एलिजाले भनी, “सबभन्दा आश्चर्य त माया मलाई यो लाग्यो कि त्यस बखतका नारी सहवासका निमित्त पुरूषबाट पारिश्रमिक पाउँथे । यस्तो कुनै व्यभिचारकेन्द्र हुन्थ्यो जहाँ... !”
</p><p>माया एउटा यस्तो स्वप्निल देशमा पुगेकी थिई, जहाँ कसैलाई आफ्नो गर्भाशयको अपरेसन गराउन सात दिनपछि अस्पताल जानु पर्दैनथ्यो– जहाँ नारी पुरूषकी स्त्री, सहगामिनी, स्वच्छन्द थिई; उसका कानमा एलिजाका अगाडिका वर्णन परेनन् ।
</p><p>एलिजा भन्दै थिई, “आफ्नै शरीरको अङ्ग काँचको भाँडामा जिउँदो चलमलाइरहेको देख्ता मलाई कस्तोकस्तो अनुभव भयो । अब एक महिनाभर त मेरो प्रथम पुत्र पनि हुन्छ– यस्तो पुत्र, जसको प्रसवमा आमालाई कुनै वेदना, व्यथा हुनेछैन, साथै कुनै प्रेम पनि । यस्तो पुत्र, जसकी आमालाई आफ्नो पुत्रको पिताको ज्ञान नै हुनेछैन । मैले... माया, तिमी पनि मजस्तै ...”
</p>
<div style="text-align:center;">***</div><div class="__nop wst-nop"/>
<p> <span/>
झन्डै तीन महिनापछि, मायाको अनुरोधपत्रमा निकासा लाग्यो कि ऊ टाढाबाट आफ्नो गर्भाशयाबाट विकसित भएको तथाकथित बच्चा हेर्न सक्छे । उसको बच्चाको नम्बर थियो– ११४७८, जुन २०, २०७० ।
</p><p>शिशुशालाको लामो बरन्डामा १४ बजेतिर ऊ जाँदै थिई । उसका साथमा एउटा डाक्टर थियो, जसले उसलाई बच्चा चिनाउनेछ ।
</p><p>“यता, श्री माया, पहिले, तपाईंलाई शुद्ध पारौं ! हामी स्वयम् शुद्ध नभई बच्चाहरूको छेउमा पर्दैनौं ।”
</p><p>मायालाई एउटा ठूलो बत्तीमुनि उभ्याएर डाक्टरले स्विच थिचे । त्यसबाट एउटा नीलो प्रकाश मायाको सर्वाङ्गमा पर्‍यो । डाक्टरले मायालाई एउटा सेतो एप्रोन लगाउन दिए, भने– “हामी चाहँदैनौं बच्चाले झुक्किएर पनि सधैं देख्ने नर्सभन्दा भिन्न आकृतिको नयाँ मानिस देखेको सम्झिरहोस् ।
</p><p>बच्चामा कुनै पनि मौलिकता मायालाई लागेन । उसलाई अनुभव भयो, ऊ सधै जस्तो डकुमेन्ट्रीमा देखाउने प्रसूतिगृहमा कुनै बच्चा हेरिरहिछ । उस्तै मोटो छ, उस्तै रूप ! Commentary को पङ्क्ति उसका मनमा सरासर दोहोरियो– “तपाईंलाई विकसित गर्न ग्लैक्सोको ठूलो योग छ ।”
</p><p>उसले अनायास सोधी– “यसको कागज एकफेर हेर्न सक्छु डाक्टर ?”
</p><p>“किन नसक्नु, आउनुस् ।”
</p><p>मायाले पढी–<br/>
१. जन्म– जुन २०, २००० : १८ बजेर ४७ मिनेट ३३ सेकेन्ड<br/>
२. स्थल– सरकारी प्रसूतिगृह, सं. ९७<br/>
३. नं.– ११४७८ ।<br/>
४. गर्भाशय नं.– ६५३ ।<br/>
५. शुक्र नं.– ८२७<br/>
६. नाम– स्पाइक<br/>
७. जीवन कार्यक्रमको रूपरेखा<br/>
(क) इन्जिनियर– सूर्य–ताप–विद्युत् सङ्ग्रहकर्ता<br/>
(ख) क्षेत्र नं. १०, सेक्सन ५५३<br/>
(ग) नं. ९७८६, जुन २०, २०१० को सट्टा काम गर्ने<br/>
(घ) मिति– जुन २०, २०९० ।<br/>
(ङ) विश्राम मिति– जुन २०, २१३० ।
</p><p>माया जान्दथी कि यस विश्रामको अर्थ के हो ? ऊ जनसङ्ख्या नियन्त्रण विभागमा काम गर्थी नि !
</p><p>“धन्यवाद डाक्टर !”
</p><p>माया बाहिर आई । उसलाई त्यस बखत आफू, आफ्नो समाज, समाजको इतिहास र आफूले देखेसम्मको इतिहासको भविष्य, सबउपर एउटा बुझिनसक्ने गरी घिन लागिरहेथ्यो । 
</p>
</div>
</div>
  </body>
</html>
