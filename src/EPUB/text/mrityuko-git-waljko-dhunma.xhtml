<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>मृत्युको गीत वाल्जको धुनमा</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>मृत्युको गीत वाल्जको धुनमा</b></span></div>
<p>एक अति साधारण मानिसको एक अति साधारण मृत्युको कुरा यो, असलमा नलेखिएको भए पनि हुने । अब, कुनै माग्ने कुनै दिन जाडोले कठ्याङ्ग्रिएर अनायास सडकमा मर्दछ भने मृत्यु–दाह–संस्कार संस्थाद्वारा त्यसको घिनलाग्दो लास पन्छाउन लगाएर पोलिदिनुमै हाम्रो कर्तव्य पूरा हुन जान्छ । त्यो को थियो र किन त्यसरी मर्‍यो ? इत्यादि यस्ता प्रश्न हुन्, जसमाथि कैयन् युगले, कैयन् ढङ्गबाट आफ्नो प्रतिक्रिया व्यक्त गरेका छन् ।
</p><p>र, लास भनेको एउटा यस्तो वस्तु हो, जसले मनमा सत्यम् शिवम् सुन्दरम्को भावना किमार्थ उमार्दैन, चाहे त्यो लासमा एकछिन अगिसम्म ओहोरदोहोर गरिरहने रगत, श्वास र स्पन्दनले अव्यक्त रूपमा हिमाल, डाँफे र राष्ट्रियताको पूजा नै गरिरहेको होस्; चाहे ती रगत, ती श्वास र ती स्पन्दनले सूर्य–चन्द्र अकित ध्वजको वन्दना नै गरिरहेका होऊन्– एकफेर ती रगत, ती श्वास र ती स्पन्दन थामिएपछि त्यो लास स्वयम्मा अति घिनलाग्दो र भयलाग्दो भई पल्टिदिन्छ ।
</p><p>ऊ पनि त्यसैगरी पल्टिरहेको थियो । उसको वरिपरि धूलोमा कोरेका अनेक डाम थिए, मानौं ऊ मर्नुअगि भएभरको शक्तिले जननी जन्मभूमिमा आफ्नो छाप छोडेर जान चाहन्थ्यो । सडकको कुनामा ऊ मरेको थियो, यस कारण घचा गुडाएर दौडिंदै आएका केटाकेटीको घचा त्यहाँनिर बेलगाम भइदिन्थ्यो; उनीहरू झस्कन्थे, मुर्दाको परिक्रमा गरेर ढलेको घचा उठाउँथे र एक नजरमा त्यो दृश्यलाई आँखाबाट हुत्याउने प्रयास गर्दै फेरि घचा गुडाउँथे ।
</p><p>र, सबभन्दा मजाको कुरा के भने त्यस दिनको सूर्योदय एक अति साधारण दिवसको सुनौला, प्रारम्भझैं थियो । हिमाल हाँसि नै रहेको थियो, चराहरू उडि नै रहेका थिए र छानाहरूबाट झिंगटीको कापकापबाट हलुका नीलो धूवाँ निस्कि नै रहेको थियो ।
</p><p>लासवरिपरि पृथ्वी अलि चिसिएबाहेक, अलिकति कोपरिएबाहेक, अलिकति घृणित भएबाहेक अरू सबैतिर सुन्दर नै थिइन् । त्यो सडकको त्यो एक कुनाबाहेक सम्पूर्ण देश रमणीय थियो । वातावरणमा मानौं दार्शनिक तत्वको एक पुट थियो ।
</p>
<div style="text-align:center;">***</div>
<p>एउटा फायरप्लेस छ, जसमा चिटचिट गरी आगो दन्किरहेछ । अगिल्तिरको कउचमा ढल्केर ऊ आँखा चिम्लिरहेछ । कोठामा कतै कुनाबाट मधुरोसँग वाल्जको धुन बजिरहेछ र त्यसैको लयमा दाउराबाट उठेका लप्का नाचिरहेछन् । नाचिरहेछन् तिनका साथ फर्निचरका छाया । कउचको साइड टेबलमा एउटा डिकेन्टर छ । ब्रान्डी बिस्तारै लहरित भइरहेछ । त्यो गिलास भर्खर ओठमा पुगेर फर्केको छ र चुम्बनको मिठास र गरमाहटमा झङ्कृत भइरहेछ ।
</p><p>नेपालका महान् कविको ‘माग्नेको मृत्यु’ कवितालाई नेपालका महान् सङ्गीतज्ञले वाल्जमा ढालेका छन् । त्यो महान् कविता र त्यो महान् सङ्गीत आज त्यो न्यानो ड्रइङ रुममा अङ्कमाल गरी नाचिरहेछन् । वातावरणलाई मादक बनाइरहेछन् । ऊचाहिं हेरिरहेछ– आगोको ज्वालाबाट निस्केका झिल्काहरू मैन्टिलपिसमा उड्न खोजेका र मैन्टिलपिसमा सजिएको फूलदानको लालपाते र फोटोफ्रेममा जडिएका नेताहरू र सम्झनामा दिइएका सोभेनियरहरू र पत्थरमा कुँदिएको बुद्धको मूर्तिको ठीक मुन्तिरबाट ती झिल्काहरू बिलाएका । झिल्काका असफल प्रयासमै त ऊ आफ्नो जीवनको सार्थक्यलाई तौलिरहेछ । फिलिङ्गाका अपर्याप्त स्वप्नहरू मैन्टिलपिसका सौन्दर्य, सोभेनियर्स र समवेदनासम्म पुग्न सक्तैनन् र हुत्याइन्छन् एउटा अँध्यारो चिम्नीबाट आकाशतिर ।
</p>
<div style="text-align:center;">***</div>
<p>मेरो राष्ट्रका ओ महान् कवि ! मेरो राष्ट्रका ओ महान् सङ्गीतज्ञ ! मलाई आज बुझाइदेऊ– तिनीहरूको सपना के थियो ? एक अति साधारण माग्नेको मृत्युउपर कविता लेखेर एक अति साधारण माग्नेको घिनलाग्दो लासलाई वाल्जमा नचाएर तिमीहरूले के एक न्यानो ड्रइङ रुममा मादकता नै प्रस्तुत गर्न खोजेका थियौ त ? सडकको कुनाको एक लावारिस लासलाई काव्य र सङ्गीतको आत्मा प्रदान गरी तिमीहरू के निश्चय पनि उसलाई अमरत्व प्रदान गर्न चाहन्थ्यौ त ? मेरो राष्ट्रका महान् कवि ! अर्काको मृत्यु र लासको घिनलाग्दो दृश्यबाट उठेको तिम्रो क्षणिक भावनालाई छन्दोबद्ध गर्न कम दुःख तिमीले उठाएनौ (ठीक हो !) तर असम्बद्ध र बेछन्दको जीवन उसले बाँचुन्जेल सह्यो– के त्यसको एक अंश पनि तिम्रा कवितामा ओर्लन सक्यो ?
</p><p>आह ! मेरो महान् कवि ! तिमी बुझाइदेऊ मलाई, ऊ को थियो !
</p><p>त्यो मान्छेको नाम तिमीलाई थाहा छ ?
</p><p>छैन !
</p><p>त्यो मान्छेको पिताको नाम तिमीलाई थाहा छ ?
</p><p>छैन ! त्यो मान्छेकी आमा तिमीलाई थाहा छ ?
</p><p>छैन !
</p>
<div class="__nop wst-nop"/>
<p> <span/>तिमी जान्दछौ ? त्यो पति र पत्नीको कामकलाको सर्वोच्चानन्दबाट जन्म्यो ? अथवा एउटी कुमारीलाई कसैले बलात्कार गरेर अनायास बीजारोपणको फलस्वरूप ? अथवा राणाकालीन दरबारिया जीवनको अंश कुनै केटीको गुप्त सम्भोगको उपज हो त्यो ? अथवा दाजु र बहिनीको गैरकानुनी सम्भोगको नमुना ? अथवा पोइचाहिं जर्मनको लडाइँमा गोली हानिरहँदा यसले आमाको गर्भमा आसन पायो ? अथवा पिता कलकत्तामा दरबान छन् तीन वर्षदेखि र छोरो जन्मन्छ खोलाको बगरतिर ? अथवा दौडाहामा आएको कुनै हाकिमको खुट्टा मिचेको पारिश्रमिक हो त्यो ? अथवा एउटी वेश्याले असङ्ख्य अनुहारमा यो चाहिंको पिताको अनुहार पैल्याउन नसक्ने एक धमिलो छायाको यो पुत्र हो ? के हो ?
</p><p>थाहा छैन, थाहा छैन !
</p><p>मेरो कवि ! जन्मले पाएको अधिकाअनुसार यो पनि एक नेपाली नागरिक हो ! यसको रगतको रङ रक्सी र ब्रान्डीको छैन, न छ पञ्चामृतको ! यसको रगतको रङ तिम्रो जस्तो रातो छ । यसको फोक्सोमा त्यही हावा, जो एकछिनपछि तिमी फेर्छौ, बगिरहेछ; यसका आँखामा त्यही हिमाल, त्यही लालीगुराँस, त्यही डाँफे चरी र त्यही सूर्यचन्द्र अकित ध्वजा नाचेको थियो– जो अहिले श्रद्धासाथ तिमीले आफ्नो भनी अपनाएका छौ ।
</p><p>सिर्फ, यो मेन्टिलपिससम्म पुग्न सकेन र हुत्याइयो एक अँध्यारो चिम्नीबाट माथि आकाशतिर ! चिम्नीको माध्यमबाट हुत्याइने धुवाँलाई तिमीले कविता र सङ्गीतमा नचाउन सकेका छैनौं भने मेरा प्यारा कवि र मेरा प्यारा गायक ! तिमीलाई के हक छ मूल सडकको एक लावारिस लासमाथि कविता लेख्ने, वाल्जमा ढाल्ने, ड्रइङ रुममा नचाउने ? कउचमा ढल्केर पुर्खाले अर्जेको घर, बगैंचा, सम्पत्ति र इज्जतको भरमा ब्रान्डी छचल्काएर फायरप्लेससामु आफ्ना अतीत, वर्तमान र भविष्यको जालो बुनिरहने त्यस व्यक्तिलाई तिमीले भावोन्मुक्त पारी मूल सडकमा एक लावरिस लासको दर्शन प्रत्यक्ष गराउन सक्तैनौ भने; अथवा त्यो लासको जिउँदो मुर्दालाई एकछिन मात्र तिमी त्यो ड्रइङ रुममा पुर्‍याउन सक्तैनौ भने; मेरा प्यारा कवि र मेरा प्यारा सङ्गीतज्ञ ! के हक छ तिमीलाई शब्द र स्वरको महानतालाई हलुको पार्ने ? शब्दलाई आत्माको गहिराइबाट शुद्धसँग उच्चारण गर्न सके मन्त्र हुन्छ, मेरो कवि ! स्वरलाई ठीक ताल, लय र समयमा बोल्न सके, त्यो गीत बन्छ, मेरो गायक ! यस्तो धुन र यस्तो गीत, जसले आफ्नो युगको निर्माण गर्छ र अर्काको युगको निर्देशन !
</p><p>तिमीले केही पनि गर्न सकेनौ । तिमीले न त जीवनको महिमालाई, न त मृत्युको गरिमालाई बुझ्न सक्यौ । यसकारण, मेरो राष्ट्रका ओ महान् कवि, गायक ! साहित्य र सङ्गीत सिर्जने तिम्रो प्रयास व्यर्थ हो ! सिर्फ तिम्रो एक अति नवीन मुर्ख्याइँमा नेपालको एक नागरिक कतै मर्छ । तिम्रा प्रत्येक मुर्ख्याइँमा राष्ट्रको अलिकति शक्ति कम हुन जान्छ ! तिम्रो कविता र सङ्गीत कति निम्न स्तरको छ, मेरा पथभ्रष्ट कवि र गायक ! त्यसको तालमा सिर्फ फर्निचरका छाया हल्लिरहन्छन्, फायरप्लेसको आगोको ज्याला तापेर !
</p>
<div style="text-align:right;">
<p><i>रूपरेखा : २३</i>
</p>
</div>
</div>
</div>
  </body>
</html>
