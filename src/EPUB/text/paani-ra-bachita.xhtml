<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>पानी र बाछिटा</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>पानी र बाछिटा</b></span></div>
<p>बाहिर पानी परिरहेछ । खैरोखैरो देखिइसकेको पिचलाई पानीका थोपाले पखालिसकेको छ । कालो तावामा मानौं, मकैको फुल फुटेझैं पानीका थोपा फुटिरहेछ र पग्लेर बिलाइरहेछ । ससाना बाछिटा चिसो हावामा पखेटा फिंजाइरहेछन् र ऐनामा टाँसिन आइरहेछन् । म झ्यालनिर उभिएको छु र ऐना छिचोलेर बाहिर देखिने धमिलिंदै गइरहेको दृश्य हेरिरहेछु । मानिसको अनुहार अब अस्पष्ट भइसकेको छ र ती सिर्फ आकृतिको भरमा आफ्नो रूपको धारिलोपन गुमाएर ऐनामा चिप्लिरहेछन् । म ऐनाको वारिपट्टिबाट तिनलाई चिन्न नसक्ने भइसकें ।
</p><p>वर्षामा कि त बाहिर पानीमा भिज्नुमै आनन्द छ, कि त ऐनाको आवरणमा लुकेर अरू भिजेको हेर्नुमा । मसँग मोटर छैन, नत्र त्यस्तो मुसलधारे पानी परिरहेको बेला मोटरमा बस्ने थिएँ र विन्ड स्क्रिनमा पानी परिरहेको र वाइपरले पन्छाएर सफा पारिरहेको हेर्ने थिएँ । अहिले जो झ्यालमा उभिएर आकृतिविहीन मानिसका छाया हेरिरहेछु, यसले मेरो मनमा सुतिसकेका तर बराबर ब्युँझिन खोज्ने चरित्रहरू आङ तान्दै जुरमुराइरहेछन् । ती चाहन्छन्, म तिनलाई सम्झिदिऊँ । मेरो सम्झनाको माध्यमबाट ती मरेर बिलाइसकेका एकताकाका मेरा परिचितहरू यस संसारमा आउन चाहन्छन् फेरि ।
</p><p>आऊ, जो आउन चाहन्छौ, आऊ । म अझै बाँचेको छु र ऐनाको आवरणमा छु, यसनिम्ति आऊ तिमीलाई म सम्झिदिन्छु...
</p>
<blockquote>
<p><i>बालक बबुरो द्विज शुकनामा,<br/>
हुँ म परेको छु पिंजरामा...<br/>
आँखा चिम्लेर, पलेंटी मारेर ।</i>
</p>
</blockquote>
<p>४५ देखि ९० डिग्रीको कोणमा सम्पूर्ण जीउ हल्लाएर म पढिरहेछु । एक गुरु छन्, अगाडि बसेका । कोगिटाको दौरासुरुवाल, पटुका, ढाकाको टोपी लाएका र दाह्री पालेका (१५–२० दिनमा मात्र एक दिन के झोंक चल्छ क्यारे, गुरुबाजे दाह्री ताछेर आउँछन्, नत्र भने सधैं हुन्छ त्यो), त्यो दाह्री आवश्यक पनि छ । यसले उनको मुखबाट बगेको र्‍याल चिप्लन अलि ढिलो गरिदिन्छ । यसै निमित्त उनी धेरै बेरसम्म टाउको भित्तामा अढेस लगाई उँघ्न सक्छन् ।
</p><p>उनको घर कीर्तिपुरछेउछाउमै कुनै गाउँतिर छ । शहरमा एक–दुई घरमा पढाउँथे, यति मलाई थाहा छ । गुरुबाजेबाहेक र उनको त्यो पढाइरहेको रूपबाहेक उनको बारेमा म केही बढी जान्दिनँ पनि । उनले मलाई नेपाली र पछि संस्कृत पढाए । उनको क्षेत्रभन्दा म बाहिर पुगुन्जेल भाइहरू उनको शिष्य भए । यसरी उनले हाम्रो घरमा ९–१० वर्ष पढाए ।
</p><p>अनि, उनी त्यसै गरी मरे, जसरी एक साधारण मानिस रोज मर्छ । एक दिन उनका ८–९ वर्षका छोरा बरखी बारेर पुरानो मालिकको घरमा पुरानो सम्बन्ध कायम राख्न आए । त्यसै बेला मैले थाहा पाएँ, गुरुबाजे मरेछन् ।
</p><p>गुरुबाजे किन मेरो मनमा अक्सर जुरमुराउँछन्, यो मैले बुझ्न सकेको छैन । आज जो ऐनामा पानीको बाछिटामा उनी देखा परिरहेछन्, त आज यसबारेमा अलि सोचि पनि दिऊँ न त !
</p><p>गुरुबाजे, तिमीमा केही विशेषता त मैले देखिनँ । सर्वप्रथम नेपाली तिमीबाट पढे भन्ने भावनालाई महत्व दिने म त्यत्तिको भावुक पनि होइन । त म तिम्रो परिश्रमका निमित्त कृतार्थ छु । यसो सोचिहेर्दा, त्यस बेलाको नेपालको सामाजिक व्यवस्थामा हाम्रो घरमा गुरुको रूपमा प्रवेश पाएकोमा तिमी स्वयम् हामीप्रति कृतार्थ थियौ होला (यसलाई मेरो अहम् नभन्ठाने, म आज तिम्रो र मेरो सम्बन्धलाई चिरफार गरेर यसको महत्व बुझ्ने प्रयासमा छु) । मैले तिमीबाट चिमोट्याइ खाएकाले मेरो अर्धचेतन मस्तिष्कको तहमा तिमीपट्टि जम्न गएको घृणा पनि यो कदापि होइन । धृणा गरिनलायक न तिम्रो रूप थियो, न स्वभाव; न फेरि प्रेम गर्नलायक नै । त, म तिमीलाई जीवनमा, खास गरी त्यस्ता बेलामा जब म गाईले झैं खाइसकेका कुरा ओकली मुखमा ल्याएर उग्राइरहन्छु, तिमीलाई त्यस बेला किन सम्झन्छु ? किन मेरा आँखामा तिम्रो थकित टाउको भित्तामा अडेको, मुखबाट र्‍याल बगेको दृश्य आइरहेछ । आज जब तिमी मरेको यत्तिका वर्ष भइसके र आज जब सायद तिम्रो छोरो पनि तिमीलाई मैले जस्तै गम्भीरतापूर्वक सम्झिंदैन होला, म किन तिमीलाई सम्झिरहेछु ?
</p><p>गुरुबाजे, सायद मर्नुभन्दा धेरै अगि नै तिमी मरिसकेका थियौ । तिम्रो जीवनमा कुनै आकाङ्क्षा, कुनै उद्देश्य थिएन सायद । तिमी यति बढी थाकेका थियौ, तिम्रो अगिल्तिर बसेर नवजीवनको लयमा झुमिरहेको, ज्ञानको आँच तापिरहेको मेरो जागरुक बाल्यावस्था पनि महत्वहीन थियो । नत्र तिमी किन त्यसरी आँखा बन्द गरेर झोक्राउन सक्थ्यौ ? अथवा तिमीलाई त्यो ज्ञान प्राप्त भइसकेको थियो, जुन हासिल गर्न म भर्खर बामे सर्दै थिएँ ? तिमीले सायद जीवनको निरर्थकतालाई पटुकाको तहमा पोको पारिसकेका थियौ ।
</p><p>आज जो मानिसको अनुहार म देख्छु, त्यसमा पनि त्यत्तिकै निष्क्रियता र निष्पक्षता छ, मानौं मर्नु र बाँच्नुको बीचमा सिर्फ एक पारदर्शी ऐना छ । गुरुबाजे, म यसो सम्झन्छु, तिमी कुन युगमा जन्मेनौ र कुन युगमा मरेनौ ! तिमीजस्ता अनेक नेपालमा रोज जन्मिन्छन्, रोज पटुका बाँध्छन् र रोजै मर्छन् । तिम्रो जीवन मार खाइसकेको बोकाको शिर र धडझैं छ, स्पन्दन छ दुवैनिर, दुवै चलमलाइरहेछन्, दुवैमा सायद प्राण छटपटाइरहेछ र दुवै मरि पनि सकेका छन् । र धारिलो आकाङ्क्षाको खुकुरीले तिम्रो केही पनि बोकेन, सिर्फ तिम्रो एक–दुई थोपा रगत त्यसमा टाँसिन पुगेको थियो । र त्यो पनि दापमा हाल्नुअगि समयले पखाली पुछिदिनेछ ।
</p><p>तिमीलाई सम्झँदा मलाई जीवनका अनेक दर्शनहरूले चिमोट्छन् । र बाछिटाको चिसोपनले ऐनाको वारिपट्टि जसरी छिचोलेको छ र एउटा बाफिलो पत्र त्यसमा जसरी जम्न गएको छ, त्यसैगरी गुरुबाजे, आज तिम्रो जीवनको निरर्थकता मेरो जीवनमा मृत्युको त्यो पारदर्शी ऐनावारि नै जम्न थालिरहेछ ।
</p>
यो ऐनामा देखिएको धार मरेको जो एक छाया छ, त्यो ऐनापारिको तिम्रो छाया हो या ऐनावारिको मेरै प्रतिविम्ब, म बुझ्न सक्तिनँ ।<div class="__nop wst-nop"/>
<p> <span/>हात लगेर म ऐना पुछिदिन्छु । अर्ध गोलाकार पुछिएको त्यो ऐनाबाट म देख्छु– एक अर्कै अनुहार मलाई च्याइरहेछ ।
</p><p>रामदाइ । साना, पुड्का, उमेरले खुम्चिन थालिसकेका । म १५–१६ वर्षको छु र उनी मभन्दा झन्डै पुड्कै छन् । बगैंचामा उनी काम गरिरहेछन् तर बगैंचे होइनन्, बगैंचे अरू नै छन् । उनी मलाई एक शिक्षकझैं प्रदर्शन गरिरहेछन् । लाहुरे फूलको गानामा मसीको इन्जेक्सन दिएर त्यसको फुल्ने फूलमा छिरबिरेपन ल्याउने उनको आफ्नो अन्वेषण । मेरा आँखामा त्यस बखत लाहुरे फूल फुलिसक्यो, त्यसको रङ र साइज मैले पैल्याइसकें । म उनलाई त्यस निर्माणमा मद्दत गरिरहेछु र मलाई मनमनै सृजनाको सहयोगमा तृप्ति मिलिरहेछ । रामदाइ एक आज्ञाकारी श्रोता र शिष्य पाएर धपक्क बलेका छन् । कताकताबाट पानी फुर्रर एक झोका आइदिन्छ । हामी उठ्छौं काम छाडेर । टुक्रुक्क बसेर घण्टै काम गरिरहेकाले उनको सुरुवाल मुँडानिर भुकलुक्क परेको छ । तिनको त्यही कुप्रिएको रूप नै मेरो चिरस्मरणीय रूप हो ।
</p><p>म उनलाई छाडेर माथि आउँछु र आफ्नो बुबालाई भर्खरै पाएको ज्ञान भन्छ । लाहुरे... रङ्गबिरङ्गको छिरबिरे पोहोर पहेंलो मात्र थियो, सेतो मात्र थियो; अब यसपालि पहेंलो र कालो रङ मिलेको, सेतो र रातोको कम्बिनेसन ! तर, बुबा खै ? बुबाको ढोका बन्द किन ?
</p><p>म ढोका घचघच्याउँछु । कुनै प्रत्युत्तर छैन । फेरि घचघच्याउँछु शान्त ! बज्यै ओर्लिन्छिन् माथिबाट र मलाई बताउँछिन्, बुबा अहिले अड्डाको जरूरी कागजपत्र हेरिरहेछन् र सीता भाउजू (रामदाइकी तरुनी स्वास्नी) त्यही कोठामा आमाको कपाल कोरिरहेकी छिन् रे !
</p><p>म निराश बनी तल ओर्लन्छु । देख्छु, आमा त भान्छामा । म आमालाई सोध्छु पनि तर आमा त्यसको जबाफमा मलाई खाजा पो खान दिन्छिन् ! अनि मेरा आँखाले वातावरणको कृत्रिम सत्यता पैल्याउँछन् । मलाई कताकता एउटा चोट लाग्छ । मानौं, मेरो भावनाका गानामा वास्तविकताका विभिन्न रङको इन्जेक्सन परिस्थितिले दियो । अब मेरो कल्पना मानौं, सफा पहेंलो र सफा सेतो फूलमा कहिल्यै पनि फक्रनेछैन ।
</p><p>म उठेर रामदाइकहाँ जान्छु । र उनलाई यस्ता आँखाले हेर्छ मानौं, ती आँखाका ज्योतिबाट उनको मन पढ्न सकौंला । उनी मलाई गँड्यौलाको गुँडमाथि व्याख्यान दिन थाल्छन् ।
</p><p>र वर्षौं लाग्छ मलाई, उनले ज्ञानलाई आफ्नो अज्ञानताको पर्दाले छोपेको तथ्य पत्ता लगाउन । तर त्यस बेलासम्म म बुझ्ने पनि भइसकेको हुन्छु– मानिसको ज्ञान उसको नाइटोको जराबाट उम्रेको हुन्छ, यस्तो जरा जसलाई रोजै बिहान–बेलुका मल हाल्नुपर्छ– दाल, भात, डुकुको !
</p><p>रामदाइ, तिमी गुरुबाजेभन्दा कुनै कुरामा कम छैनौ । उनले जीवनको निरर्थकतासामु आफ्नो हार स्वीकार गरेर आँखा चिम्लिदिए । तिमीले हार खाएनौ म भन्दिनँ तर तिमी आँखा चिम्लिदिएर ती सत्यबाट उम्किन खोज्ने पलायनवादी थिएनौ ।
</p><p>कति छन् तिमीजस्ता, जो पत्नीलाई प्रत्येक दिन अर्काको काखबाट झिकेर अङ्कमाल गर्न सक्छन् ? कति छन् तिमीजस्ता, जो वास्तविकता बुझेर त्यसको लयमा झुम्न सक्छन् ? नैतिकताको हरियो चश्मा लगाएर आँखा फुटेका गोरुहरू मैले देखेको छु तर तिम्रो कुरा अर्कै छ । तिमीले मलाई त्यो ज्ञान दियौ, जो सायद सय जन्ममा पनि गुरुबाजेबाट म पाउने थिइनँ ।
</p><p>तिम्रो एक जीवनमा मानिसको जङ्गली युगदेखि आजसम्मको इतिहास सञ्चित भएको लाग्छ मलाई । बलियाले निर्धालाई जहिले पनि थिचेकै छन्, कहिले बलले, कहिले बुद्धिले, कहिले धनले । थाहा पाईकन थाहा नपाउने बानी जो तिमीले गर्‍यौ, त्यसमा उत्तिकै महानता छ, जतिको महानता थाहा नपाईकन, साधारण बनी मर्ने गुरुबाजेमा छ ।
</p><p>गुरुबाजे पर त्यो पिचमा पर्ने पानीको कुनै पनि एक थोपा हो । रामदाइ, तिमी त्यो बाछिटा हौ, जसले हावालाई चिसो पार्छ, ऐना धमिल्याइदिन्छ र पानीमा मिसिन जान्छ फेरि ।
</p><p>आज दुवै मरिसकेका छन् । दुवै रोज जन्मिन्छन्, रोज मर्छन् । दुवैको अन्त, दुवैको प्रारम्भ एउटै छ ।
</p><p>म ऐनामा हेर्छु । बाहिर पानी परिरहेको छ । चिसो हावामा बाछिटा उडेर ऐनामा आई बसिरहेछन् । बाहिर पिचमा पानीका थोपा खसिरहेछन्, मकैका फूल फुटेझैं फुटिरहेछन्, च्याउ उम्रेझैं उम्रिरहेछन्, बिलाइ पनि रहेकै छन् । एउटा शान्ति छ, अनौठो किसिमको ।
</p><p>के यस बाटोमा मानिस अब हिंड्ने छैनन् ? यो बाटो के त पानी र बाछिटाको मात्र हो ?
</p><p>म ऐनाको बाफ पुछिदिन्छु र बाहिर पानीमा उभिन पुग्छु– आऊ, दुवै जना आऊ । मलाई स्पर्श गर ।
</p><p>मलाई पखालिदेऊ, यो सुक्खापनबाट ।
</p><p>सायद पखालिएर म नाङ्गो र स्वच्छ बन्न सकूँ । 
</p>
</div>
</div>
  </body>
</html>
