<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>प्रतीक्षा</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>प्रतीक्षा</b></span></div>
<p>अस्पताल जाँदा म अर्कै मान्छे थिएँ, आउँदा अर्कै । मेरो एउटा छोरो छ शम्भु । ज्यादै चलाख । राम्रो । ५ वर्षको हाम्रो प्रेमविवाहको कोसेली यो एउटा मात्रै छोरो । यता केही महिनादेखि बीचबीचमा ऊ बिरामी भइरहन्थ्यो– कहिले रूघा, कहिले खोकी, कहिले निमोनिया, कहिले ब्रोन्काइटिस । अहिले ऊ अलि तङ्ग्रिएको छ र मैले सोचें, “उसलाई राम्ररी जँचाउनुपर्‍यो ।” उसलाई अस्पताल लगें ।
</p><p>डाक्टरले शम्भुलाई क्लिनिकभित्र लैजाँदा म बाहिर कोठामा बसिरहेको थिएँ– हृदयमा छोराप्रतिको एक अगाध माया लिएर । ऊसँग बाटामा भएका कुराहरूको मीठो प्रतिध्वनि मनमा गुन्जिरहेको थियो । यति प्रकारका अनौठा प्रश्नहरू ऊ गर्छ कहिलेकाहीं कि मलाई उत्तर दिन अप्ठ्यारो पर्छ तर उसको जिज्ञासामा मलाई एक प्रकारको गर्व हुन्छ । मेरो जीवनको, स्वयम्का असफलताहरूको जो सङ्ग्रह छ, तीबाट म उसलाई बचाउन चाहन्छु । म चाहन्छु– ऊ ठूलो होओस्, उसको मान होओस् र जीवनमा ऊ स्वयम् केही कुराको अभाव अनुभव नगरोस् । म जान्दछु कि पिताको एकलौटी प्रेम पुत्रका निमित्त कस्तो वाञ्छित छ ! मेरा पिताले स्वयम् मलाई एकलौटी एकनासे प्रेम गर्न सकेनन् ! दुई गुँडका कैयन् बच्चाहरूमा उनको प्रेम खण्डित भएर बाँडियो । कमसेकम मैले बाल्यावस्थामा त्यही अनुभव गरें । म चाहन्छु, मेरो छोरालाई सदा यो अनुभव होओस् कि उसको पिताले उसलाई प्यार दिनमा कहिले छुच्याइँ गरेन । अस्ति नै मात्रै उसले भनेको थियो, “डैडी, मान्छे किन बिरामी हुन्छ ?” अब एउटा पाँच वर्षको बच्चालाई चिकित्साशास्त्रको यो गूढ रहस्य कसरी सम्झाउनु ? मैले भनेको थिएँ, “छोरा, केही कीरा हुन्छन्, हामीले नदेख्ने जो हावामा उडेर अथवा खानाबाट सर्छन् र हामी कमजोर भए तिनले हामीसँग लडाइँ गर्छन् ।” त्यसै दिन राति सुत्ने बेलामा उसले भनेको थियो, “डैडी, मसँग नसुत, मेरो ज्वरो सर्छ ।” मेरा कुराहरूको उसले वास्तै गरेन र एकनाससँग ढिपी गरिरह्यो । अन्तमा मैले उसलाई सन्तोष दिन भिन्दै सुत्नै पर्‍यो । उसको मपट्टिको यो माया, यो अनजान प्रेम, जसको विश्लेषण उसले गर्न जानेको छैन । यसले ऊपट्टि मेरो माया झन् बढाइदियो ।
</p><p>म कहिलेकाहीं छक्क पर्छु, उसको बुद्धिको तीव्रता देखेर । विमला र मैले उसलाई अप्ठ्यारोमा पार्ने एउटा उपाय जानेका छौं । हामी सोधी दिन्छौं– “तिमीलाई कसको माया बढी लाग्छ, डैडीको कि ममीको ?” ऊ जहिले पनि दुवै जनाको नाम लिन्छ । कैयन् प्रकारले प्रश्न गरे पनि उसको एउटै उत्तर हुन्छ, “डैडीको ममीको ।” एक दिन विमला भान्छामा भएको बेला मैले शम्भुलाई सोधें, “ममी यहाँ छैन । भन त शम्भु ! तिमीलाई डैडीको बढ्ता माया लाग्छ कि ममीको ?” उसको आँखामा शङ्का झल्क्यो ।
</p><p>मैले भनेथें– “म ममीलाई भन्दिनँ, कानमा सुटुक्क भन है त, आऊ !”
</p><p>“ममीलाई नभन है त !”
</p><p>“हुन्छ ।”
</p><p>नजिकै आएर उसले कानमा भन्यो, “ममीको ।” पछि मैले विमलालाई यो कुरा बताएको थिएँ । र उसले पनि यसै गरी सोधिछ र जबाफ पाइछ कानमा– “डैडीको ।” यस्ता ससाना तर मीठा कुराहरूको सङ्ग्रह छ यो शम्भु । म जान्दिनँ अरूका छोराछोरी पनि यस्तै हुन्छन् अथवा हुँदैनन् । तर शम्भुमा हामी दुई जनाको माया केन्द्रित भएर होला, मलाई यस्तो लाग्छ, ऊजस्तो अरू कुनै छैन होला । उसलाई साइकल, मोटर, हवाईजहाज, पानीजहाज तथा रेलको अत्यन्त चाख छ । कैयन् कुराहरू ऊ सम्झिरहन्छ, जुन कुरा म उसको उमेरमा जान्दिनथें, त्यो ऊ अहिले जान्दछ । मानौं, उसको ज्ञानको श्रीगणेश मेरो स्वयम्को ज्ञानको जगमा खडा भइरहेछ । मेरो जीवनको अगिको पाइला मानौं मैले देख्ने गरी अर्को जुनी ।
</p><p>“रमेशजी भित्र आउनुस् !”
</p><p>म उठें । देखें, बाहिर निकै भिड जम्मा भइसकेछ । आह ! बच्चा बिरामी हुने आमाबाबुको भिड । अनेक किसिमका रोग, अनेक किसिमका बच्चा । म भित्र लागें । क्लिनिकमा कैयन् डाक्टरहरूको भिड भएको रहेछ । शम्भुलाई उनीहरूले भुइँमा सुताइरहेका ।
</p><p>“एकफेर फेरि उठ त छोरो !”, डाक्टरले भन्यो ।
</p><p>शम्भु उठ्यो । हो, उसको उठ्ने चाल निकै अप्ठ्यारो छ । यस्तो भान हुन्छ, मानौं उसलाई त्यस प्रक्रियामा निकै कष्ट भइरहेछ । तर त्यति मात्र हो, उठिसकेपछि उसको हिंडाइ, बोलाइ अब साधारण र स्वाभाविक छ ।
</p><p>“देख्नुभयो, डाक्टरसाहेब”, एउटाले अर्कोलाई भन्यो । मेरो शङ्का ठीक होइन त ? उसलाई Pseudo Hypertrophic Muscular Dystrophy भएको छ । उसको मसल्सको डेवलपमेन्ट हेर्नुस्, कस्तो अन प्रपोर्सनेट छ । खुट्टाको हेर्नुस्, कति डेवलप्ड अनि हातको हेर्नुस् कति अन्डर डेवलप्ड ।
</p><p>सब चुप लागेर शम्भुलाई हेरिरहे । मलाई नराम्रो लाग्यो– उनीहरूले शम्भुलाई किन त्यसरी हेरिरहेका छन् । मानौं, उनीहरूलाई थाहा छैन ऊ मेरो छोरो हो । उनीहरू उसको सिर्फ रोग हेरिरहेछन् । उनीहरूको शक्ति छैन– उसभित्र भएको ज्ञान, जिज्ञासा र मायाको छाया बुझ्ने । उनका आँखामा मानौं शम्भु कसैको छोरो होइन, कुनै ठूलो मान्छे हुने बालक होइन, बरु हो एउटा रोगको नमुना । उनका निमित्त मानौं शम्भुको मूल्य अरू केही छैन, त्यो लामो नाम भएको रोगको लक्षणसिवाय ।
</p>
<div class="__nop wst-nop"/>
<p> <span/>अनि एउटाले मलाई हेर्‍यो । त्यसका साथै अरू टाउका मतिर मोडिए । उनका आँखामा कुनै ज्योति छैन । ती मानिसभन्दा बढी डाक्टर देखिन्छन् । एउटाले भन्यो, “अब जाऊँ !” र ती सब कमिलाझैं एउटाको पछि अर्को लागे । पाले पस्यो । “यसलाई बाहिर लगेर लुगा लाइदेऊ ।”, पालेले छोरालाई डोर्‍यायो । शम्भुले फर्केर भन्यो, “डाक्टर अङ्कल अस्तिको जस्तो मीठो टनिक देऊ है, रातो क्या !”
</p><p>“हुन्छ छोरा, हुन्छ । तिमी बाहिर गएर लुगा लाऊ !”
</p><p>ढोका भित्रबाट डाक्टरले बिस्तारै लगायो । मानौं ऊ शम्भुलाई मबाट छुटाउन चाहन्छ, हाम्रो वार्ताका निमित्त ।
</p><p>“रमेशजी !”, उसको मुहारतिर हेरें । डाक्टरले आफ्नो गम्भीरता बटुल्ने प्रयास गरेको देखें ।
</p><p>“तपाईंको छोरालाई एउटा अनौठो रोग भएको छ । असलमा यो रोग पछि हुने होइन, जन्मदेखि नै हुन्छ । ज्यादै नै असाधारण रोग । साँच्चि भनूँ भने यसको कुनै औषधि, कुनै उपाय छैन ।”
</p><p>डाक्टरका शब्दहरू मेरा कानमा परे र ? यो मेरो टाउकोवरिपरि ती शब्दहरू चक्कर खाइरहेछन्, भित्र घुस्नलाई– भुइँइँइँ भुइँइँइँ भुइँइँइँ ! भित्तामा एउटा चार्ट छ– नसानसा भएको एउटा मान्छे कागजमा रातो, नीलो धर्साहरूको भरमा उभिरहेछ । के रे ? यो डाक्टर के भन्छ ?
</p><p>“तपाईंको छोरा अब केही महिनामा ओछ्यानमा पर्छ, उसका यी झूठा मसलहरू पग्लिँदै जान्छन्...”
</p><p>मेरो छोरो मर्छ ? यो शम्भु मर्छ ? मेरो आँखाअगाडि ? मेरो जीवनका सत्य स्वप्नलाई पगाल्दै ? मेरा जीवनका असफलताहरूको चुचुरो बन्दै ऊ पग्लिनेछ ?
</p><p>“एउटा मात्र छोरा ?”
</p><p>प्रश्न मलाई नै गरिएको हो क्यारे ? मैले डाक्टरतिर हेरें । टेबलपारि ऊ बसिरहेछ । कति टाढा, कति टाढा । उसका आँखामा केही भाव छैन । यति ठूलो घटना मेरो जीवनमा भयो र र एउटै कोठामा भएका हामी दुईमा उसलाई केही भएको छैन ? मलाई नै यो के भयो ? यस्तो अनुभव भयो मानौं, मेरो खुट्टाका मसलहरू यी अब पग्लिन थाले, म पो मर्छु क्यारे ! कुर्सी समातेर बसें । डाक्टरका प्रत्येक शब्दले मलाई पोल्न थाले । झ्यालबाहिर घाम लागिरहेछ । कस्तो नीलो घाम । यी मान्छे सडकमा किन हिंडिरहेका ? के कसैलाई थाहा छैन, मेरो छोरो मर्ने भयो ? किन कोही रुँदैन ?
</p><p>“ईश्वरको मर्जी ! यसको औषधिमा समय बर्बाद नगर्नुस् । यसलाई सुख दिनुस्, जति दिन बाँच्छ, बाँच्न दिनुहोस् । उसका हरेक इच्छा पूरा गर्नुहोस् । ऊसित अब ३–४ महिना बाँकी छ । ईश्वरले चाह्यो भने अरूअरू सन्तान देला ।”
</p><p>ए डाक्टर ! तिमीलाई थाहा छ, तिमी के भन्दै छौ ? ईश्वरको मर्जी ! ईश्वरको मर्जी त देखिहालियो । छोरो बाँचुन्जेल मेरो माया पाओस् रे ! मैले छोरालाई माया दिइनँ रे ! शम्भुलाई सुख दिनुस् रे ? के मैले शम्भुलाई सुख दिएको थिइनँ र ?
</p><p>“अहिले बच्चाको मृत्युको प्रतीक्षा गर्नुसिवाय हामी केही गर्न सक्तैनौं ।”
</p><p>मैले उठ्न खोजें भने म उठ्न सक्छ के मेचबाट ? ढोकातिर हेरें । ढोका उसै प्रकारले बन्द छ र त्यसमा भएको बुट्टे पर्दा हावामा काँपिरहेछ । त्यो कपडा र त्यो काठको खापाबाहिर मेरो छोरो छ, लुगा लगाएर पर्खिरहेको मलाई । मेरो छोरा, म कसरी तिम्रा आँखामा मेरा आँखा जुधाउन सक्छु अब ? यो नसोचेको ज्ञान लिएर म उठें, अगाडि बढें ।
</p><p>ढोकाको डन्डी समातेर म उभिरहें । आज जीवनमा प्रथमबार छोरालाई आफ्नो अनुहार देखाउन मलाई सङ्कोच भयो । सिर्फ यसनिम्ति कि मेरो सर्वाङ्गमा डाक्टरले जुन कालो रङ पोते, त्यो रगतले पखाल्न सकेको छैन, सक्नेछैन र मेरो छोराले आफ्नो पिताको रूपमा केही फरक देख्ला !
</p><p>ढोका आफैँ बिस्तारै खोलियो । शम्भु झ्यालमा उभिएर सडकतिर हेरिरहेछ, तल एउटा जिप कसैले ब्याक गरिरहेछ । बिस्तारै म अगाडि बढेछु, बिस्तारै मैले उसको कपालमा हात राखेछु । यो सब क्रियाको ज्ञान मलाई छैन, मैले जानेको भए म एकछिन पन्छिएर भए पनि उसको अनुभवहीन, स्वच्छ जिज्ञासाको ज्योति टाढाबाट हेरिरहन्थे हुँला !
</p><p>“डाक्टरले टनिक दियो डैडी ?”, मसँग शब्द छैन, बोल्न जानेको छैन मैले । त्यो रमेश, जो शम्भुको पिता थियो– त्यो त डाक्टरको क्लिनिकमा गएर मरिसक्यो । यो रमेश त भर्खर जन्मिएको छ । शम्भुको हात समातें । कति साना नरम हत्केला ! आज यो किन यस्तो ! मेरो खस्रो हातमा पग्लेला जस्तो ! पग्लेला जस्तो ? उसको हात मेरो हातबाट छुट्यो । स्वयम् उसले मेरो औंला समात्यो ।
</p><p>हामी बाहिर निस्कियौं । सडकमा आयौं । मलाई यस्तो अनुभव भयो, डाक्टरको झ्यालबाट आँखैआँखा हामीलाई हेरिरहेका छन्, शम्भुका आँखा, विमलाका र मेरा आँखा । ती आँखाको जमघटमा माया छ र तिनका दृष्टिले हामीलाई दया बर्साइरहेको छ ।
</p><p>“डैडी, जेट प्लेन भनेको त्यही हो, डैडी ! डैडी ?”, मेरा हातमा झप्का पर्‍यो ।
</p><p>हेरें, महाकालस्थानमा म छोरालाई डोर्‍याएर हिंडाइरहेछु । अगाडि टुँडिखेल छ र शम्भु मलाई आकाशतिर देखाइरहेछ, एउटा हवाईजहाज ।
</p>
<div class="__nop wst-nop"/>
<p> <span/>“डैडी, जेट प्लेन भनेको त्यही हो ?”
</p><p>“होइन छोरा, त्यो त डकोटा !”
</p><p>“महाराजाधिराजको प्लेन हो ?”
</p><p>“होइन छोरा, पोखरा जाने !”
</p><p>“मलाई जेट प्लेन देखाउँछु भनेको होइन डैडी ! कत्रो, यत्रो हुन्छ ?” मेरो हात छाडेर उसले आफ्ना बाहु दुवै फैलायो, टक्क अडेर । कति सुकुमार बाहु छन् ।
</p><p>“यत्रो हुन्छ डैडी ?”
</p><p>“हुन्छ, हुन्छ ।”
</p><p>म शम्भुको प्रश्नको उत्तर दिइरहेछु, मनमा कुरा पनि सोचिरहेछु । मानौं, डाक्टरका शब्दका धारले मलाई बीचबाट चिरिदिएको छ– शम्भुका दुई पिताको रूपमा । हृदयपट्टिको म शम्भुका निमित्त बीच टुँडिखेलमा गई थचक्क बसी रुन चाहन्छु, आँसु आउन्जेल र मस्तिष्कपट्टिको म शम्भुलाई सुख दिन चाहन्छु बाँचुन्जेल । दुइटा पिता ! दुइटा रमेश !
</p><p>अस्पताल जाँदा म एउटा सिङ्गो मानिस थिएँ, एउटा साधारण मायालु पिता । आउँदा म अर्कै मान्छे भएँ ।
</p><p>यसरी मेरो शम्भुको मृत्युको प्रतीक्षा शुरु हुन्छ । ...घर गएर विमलालाई भनूँ ? के भन्नु, कसरी भन्नु ? भनूँ कि तिम्रो छोरा ३–४ महिनाभन्दा बढी बाँच्तैन !
</p>
<div style="text-align:center;">***</div>
<p>विमलालाई केही भन्न सकिनँ । आमाको मन मायालु हुन्छ तर साथै कमजोर पनि । फेरि कुरा उठाउने पो कसरी ?
</p><p>ओछ्यानमा पल्टेर राति अन्धकार हेरिरहेको थिएँ । बाहिर जून लागिरहेछ । कोठाभित्र धारिलो भई अलिकति जून पसेको छ । झ्यालतिर विमला सुतेकी छ, बीचमा छ शम्भु अनि भित्तापट्टि छु म । विमलाको जीउमा तेर्सिएर बाँकी रहेको जूनले शम्भुलाई छोपेको छ । म स्वयम् अन्धकारमा छु । शम्भुलाई हेरिरहेछु । उसको अनुहारमा सन्तुष्टि छ । कताकता केही कुरामा ऊ हाँस्न खोजिरहेछ । सुतिरहेको बच्चाको हँसिलो अनुहारमा यस्तो शान्ति हुँदो रहेछ, यो मैले जानेको थिइनँ । अनुहारमा जून नभए पनि मलाई त्यो प्रस्ट देखा परिरहेछ । त्यसमा स्वयम्को एउटा ज्योति छ ।
</p><p>“नाइँ, नाइँ, म जान्नँ । मेरो डैडीलाई म भनिदिन्छु ।”, शम्भु चलमलायो ।
</p><p>सपना देखिरहेछ, कसैको आह्वानलाई लत्याइरहेछ । र, डैडीको डर देखाइरहेछ । उसलाई आफ्नो डैडीको नामबाट कत्रो साहस उब्जन्छ । मैले बिस्तारै उसको पिठ्युँ थपथपाएँ । हातको लयमा ऊ अलि शान्त भयो । मपट्टि फर्क्यो र एउटा खुट्टा मेरो पेटमा चढाएर उसले लामो सास फेर्‍यो । म सोच्न थालें– उसले के सपना देख्यो होला ? मलाई स्वयम् केटाकेटी हुन म लाग्यो । उसको स्तरमा पुगेर उसले अनुभव गरेका भावमा हलुका, बिस्तारै उड्न मन लाग्यो । बिस्तारैबिस्तारै मेरो पेटमाथि रहेको उसको पिंडौलो सुमसुम्याउन थालें । कति नरम छाला छ । कतै पनि छिप्पिएकोपन छैन । बूढीऔंलालाई जहिले पनि ऊ ‘ठूलो आलु’ भन्छ । नङ अलि बढेछ । औंलाहरू आपसमा कसरी साथसाथ जोडिएका छन् ! कुर्कुच्चा उसको चिप्लो, चिल्लो र गुलाफी छ । म औंलाले तिनलाई हेर्न कोसिस गरिरहेछ । उसको जीउ हेर्न मलाई आँखाकै दृष्टि चाहिंदैन, दलिनको खस्रो अमेल कतारतिर हेरेर पनि म उसका औंलाहरूको सुलुक्कपन र पैतालाको गुलाफीपन देखिरहेछु । मेरो पेटको हलुका ज्वारभाटामा उसको खुट्टो बिस्तारोबिस्तारो तलमाथि तलमाथि गरिरहेछ । मानौं मेरो गति छैन, त्यो त उसको खुट्टो स्वयम् सास फेरिरहेछ ।
</p><p>अब ऊ सम्पूर्ण मपट्टि फर्क्यो । उसको सासमा बेलुका खाएको दूधको अमिलोपनको मधुरो बास्ना छ । मेरो घाँटीमा ठीक कानको मुनितिर त्यो आफैँ ठक्कर खाइरहेछ, चिउँडोमुनिबाट भएर सम्पूर्ण कपालको चक्कर लिन्छ । त्यस दही गन्धमा रन्थनिएर मलाई तृप्ति भइरहेछ ।
</p><p>विमला निद्रैमा देब्रे हातले आफ्नो छेउ छामछुम गरी शम्भुलाई खोजिरहिछ । मैले आँखा चिम्लें । म ब्युँझै छु, यो बताउन चाहन्नँ । विमला उठी । हेरी, दोलाइँ तानेर हामी दुवैलाई उसले ओढाइदिई र पिठ्युँ फर्काएर लामो सास छाडी, तृप्तिको सास । पुत्र आफ्नो पितासँग अँगालो मारेर सुतिरहेछ । आमालाई यसभन्दा बढी तृप्ति अरू के हुन सक्छ ।
</p><p>यस्ती तृप्त आमालाई म कसरी भन्न सक्छु कि तिम्रो छोरो केही दिनमा मर्छ ! अहिले पनि त उसका पिंडौला बिस्तारैबिस्तारै पग्लिरहेछन् ! लौ मेरो पेटमा अब बिस्तारै आगो सल्क्यो ! अनायास गर्मी बढ्दै आयो । शम्भुको खुट्टाको वजन पलपल बढिरहेछ, त्यस गर्मीका साथ । सहने प्रयास म गरिरहेछु तर मेरो सास तीव्र भएर गइरहेछ । बिस्तारै मैले उसको खुट्टा पन्छाएँ । दोलाइँबाट आफ्नो जीउ झिकें, खाटबाट तल ओर्लें । एकछिन पछाडि फर्कें र मस्त भई सुतिरहेका आमाछोरालाई नियालें । उनको दृश्य धमिलिंदै गयो मेरा आँखामा, बिस्तारै आँखा चिम्लें, म तल ओर्लें । छोराको अँगालोले पोलेको प्रथम रात थियो त्यो ।
</p><p>कुन बेला कति बेरपछि मात्र आएँ, मलाई थाहा छैन । यस्तो रातमा समयको मूल्य कसले पहिल्याउँछ र ? तर मलाई याद छ एउटा कुराको, रातको अँध्यारोमा जब कि कोठामा जून पनि पसेको थिएन, कुनै फर्निचरलाई कीराले खाइरहेको शब्द कानमा कैयन् बेर पसिरह्यो– कर्‍याककर्‍याककर्‍याक । सुन्न नचाहँदा पनि यो शब्द कानमा बजारिइरह्यो ।
</p>
धेरै बेर म छटपटाइरहें । पछि मेरो हृदयको स्पन्दनमा ती शब्द कसरी पसेर पग्लिँदै गए, मैले पत्तै पाइनँ । म सुतेछु ।<div class="__nop wst-nop"/>
<span/><div style="text-align:center;">***</div>
<p>त्यस दिन अफिसमा बसेर काम गरिरहेको थिएँ । मनमा जुन एउटा खिन्नता व्याप्त छ, कैयन् दिनदेखि त्यसलाई अफिसका फाइलहरूले डुबाउन सकेको छैन परिपूर्ण । प्रत्येक बिहान घर छाड्दा म एक प्रकारको माया काँधमा बोकेर आउँछु– छोराको माया । छोरो, कोठा र विमलाको दूरीले त्यसलाई तन्काइदिन्छ । अनि आँखाको फोकसमा नपरेको उनीहरूको रूपले मनमा अनेक शङ्का–उपशङ्का उब्जाइरहन्छ । एक्कासि कहिलेकाहीं मुटु भट्याकभट्याक गरी बढी चालमा दौडन थाल्छ अनि कहिले यस्तो भान हुन्छ, मानौं दौडिंदादौडिंदा ऊ थचक्क बसेर सुस्ताउन थाल्यो । मनको यो स्वच्छन्द गतिमा मेरो जीउ साह्रो थाक्छ । सधैं बेलुका मलाई लाग्छ कि म महिनौंदेखि पैदल यात्रा गरेर वासमा पुगेको यात्री हुँ । ठेगानामा पुग्न अझ बाँकी नै भएजस्तो ।
</p><p>अफिसबाहिर तल चोकमा कसैले काठ चिरिरहेछ । त्यसको खरखर आवाजले बीचबीचमा विचारशृङ्खला तोडिदिन्छ ।
</p><p>यस्तैमा पस्यो, कान्छा ।
</p><p>“के ?”, यस्तैमा सास रोकेर मैले भूकम्पको प्रतीक्षा गरें ।
</p><p>“बज्यै... !”
</p><p>“बज्यै के त ?”
</p><p>“स्यानो बाबु !”
</p><p>बिस्तारै एउटा अदृश्य हातले मेरो घाँटी निमोठ्न थाल्यो । छाती ढक्क फुल्यो ।
</p><p>“स्यानो बाबु के त ?”
</p><p>“स्यानो बाबुलाई मासु खानुपर्‍यो रे !
</p><p>कहाँबाट खसेर थचक्क कुर्सीमा आइपुगें । साह्रै रिस उठ्यो, “हँ, यहाँ के भन्न आइस् ?”
</p><p>“खसी किन्नुपर्‍यो रे !”
</p><p>पैसा दिएर कान्छालाई पठाएँ । अनि कैयन् बेर म झ्यालमा उभिरहें । हेड क्लर्क दुईफेर चियाएर गयो । मलाई भने एक प्रकारको झम्म नशा लागिरहेको थियो । यस्तो अनुभव भइरहेको थियो कि पाइला सारें कि झम्म भुइँमा खस्छु ।
</p><p>बेलुका घर फर्कें । विमलाले सुनाई कि आज शम्भु उठ्न सकेन । भन्दै थियो, आज उसलाई साह्रो थकाइ लागेको छ । उसको नगिच गएँ । निधारमा पसिना टल्किरहेको । दोलाइँले खुट्टा छोपेर ऊ केही मैगेजिनको तस्वीर हेरिरहेछ ।
</p><p>“डैडी, तिमीले खसी देख्यौ ?”
</p><p>“देखें ।”
</p><p>“कान्छाले मार्छ र डैडी ! कान्छाले मार्न सक्छ, डैडी ?”
</p><p>“सक्छ छोरा !”
</p><p>“कसरी मार्छ, डैडी ?”
</p><p>“यसरी, छ्याक्क !”, मैले हातलाई खुकुरी बनाएँ र हावालाई चिरिदिएँ ।
</p><p>“छ्याक्क मार्न सकेन भने खसीलाई दुख्छ ?”
</p><p>“दुख्छ नि छोरा ! एकैपटक छिन्न सकेन भने र बिस्तारै रेट्नुपर्‍यो भने खसीलाई साह्रो सास्ती...
</p>
यति मात्र के भनिसकेको थिएँ, छोराको आँखाको उत्सुकतामा मैले मेरो वर्णन झल्केको देखें । मलाई खसीको भविष्यको मृत्युले थप्पड दियो । कसैले कानमा सुटुक्क भन्यो– “के तँ उसैको मृत्युको बखान उसैलाई गरिरहेछस् ?” कुरालाई त्यहाँ झुन्ड्याएर म तल ओर्लें । ढोका नाघ्दा शम्भु आमाचाहिंलाई प्रश्न गरिरहेको थियो, “डैडी कहाँ गयो ममी ?”<div class="__nop wst-nop"/>
<p> <span/>“छिंडीमा खसी बाँधेर राखेको छ कान्छाले । अनि उसका सामु हरियो घाँस छरिदिएको छ । म आएको सुनेर खसीले मेरो मुखतिर हेर्‍यो । खसीको परेला पनि रसिलो हुँदो रहेछ, मलाई थाहा थिएन ?
</p><p>“म्याँम्याँम्याँ याँयाँयाँ !”
</p><p>“के खसी ?”
</p><p>“म्याँम्याँम्याँ याँयाँयाँ ।”
</p><p>“भन् न, खसी !”
</p><p>“ओछ्यानमा पल्टीपल्टी मर्‍यो भने शम्भुलाई दुख्छ ?”
</p><p>“दुख्छ नि खसी, एकैपटक मर्न सकेन भने र बिस्तारैबिस्तारै पल्टिनुपर्‍यो भने साह्रो सास्ती हुन्छ ।”
</p><p>“पहिले शम्भु मर्छ कि म ?”
</p><p>“पहिले तँ !”
</p><p>“मेरो मासु खाएर ऊ मर्ने होला, होइन ?”
</p><p>“मासु ! मासु ! मर्छ ! मर्छ !”
</p><p>“होइन क्या हो यो, एक्लै भुतभुताइरहेको ?”
</p><p>“छोरो ‘डैडी कहाँ गयो ?’ भन्दै छ ।”
</p><p>म ट्वाल्ल परेर हेर्दै रहें ।
</p><p>“को विमला ? को छोरो ?”
</p><p>“आजकल तपाईंलाई के भयो ? छोराकहाँ उस्तो बस्नु पनि हुन्न, ऊसँग उस्तो कुरा पनि गर्नुहुन्न !”
</p><p>“तिमीलाई के थाहा मेरो पिर । तिमी...”
</p><p>मैले मुख जबरजस्ती बन्द गरें । बान्ता हुन लागेको कुरा घुटुक्क निलें ।
</p><p>“कस्तो पिर ?”
</p><p>कुराको जबाफै नदिई म बाहिर आएँ ।
</p><p>सूर्यास्त भइसकेको छ तर रात परिसकेको छैन । कागहरूको कोलाहल छ, काँवकाँवकाँव ! आकाशमा एउटा तारा टिलपिलटिलपिल गरिरहेछ र भनिरहेछ, “विमलालाई भनूँ कि नभनूँ ?”
</p><p>र, मेरा पाइला त्यस गोधूलिमा प्रतिपल पन्छिएर टाढाटाढा घरबाट, शम्भुबाट, विमलाबाट गइरहेछन् । 
</p>
</div>
</div>
  </body>
</html>
