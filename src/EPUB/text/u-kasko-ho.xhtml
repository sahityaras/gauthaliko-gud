<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>ऊ कसको हो ?</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>ऊ कसको हो ?</b></span></div>
<p>न्यायालयमा सियो राख्ने ठाउँ पनि थिएन... नत्र एउटा सियो खसेको भए पनि सुनिन्थ्यो होला... त्यस्तो भिड र शान्ति थियो । आज सायद यस शताब्दीको सबैभन्दा आश्चर्यजनक मुद्दाको सुनुवाइ हुने दिन थियो । ऐन तोडेबापत सरकारी वकिलले फ्रैन्क कापरालाई सजाय दिइयोस् भनी जोडदार बहस गरेका थिए । उता फ्रैन्क कापराका वकिलको सिफारिसमा उसलाई आफ्नो सफाइमा आधा घण्टा बोल्ने अनुमति दिइएको थियो ।
</p><p>यो फ्रैन्क कापरा को हो ? जसलाई लिएर बडो जोडदार बहस चलेको थियो । कैयन् महिना पत्रपत्रिकामा यसको चर्चा भएको थियो । ‘डेली गजेट’ले रविवार विशेषाङ्कमा पूरा एक पेज उसको जीवनको चर्चालाई लिएर व्यय गरेको थियो । यस खोजपूर्ण लेखको शीर्षक नै थियो– War between Science and Conscience (ज्ञान र विज्ञानको लडाइँ) । आफ्नो विशेष वैज्ञानिक प्रतिनिधिको वर्णनअनुसार डेली गजेट लेख्छ– “फ्रैन्क कापराको यस केसले आज हाम्रो संस्कृति तथा दृष्टिकोणलाई नै भयानक धक्का लागेको छ । हाम्रो समाज अहिले एउटा यस्तो परिस्थितिमा पुगेको छ, जहाँ समाजका व्यक्तिको हैसियतले हामी सबैको कर्तव्य हुन्छ कि हामी आजै निर्णय गरौं– हामीलाई विज्ञान मन पर्छ अथवा ज्ञान । यसै निर्णयमाथि भविष्यको समाजको जग बस्छ । आजको फ्रैन्क कापरा हाम्रो भोलिको समस्या हो ।”
</p><p>डेली जगेटको वैज्ञानिक प्रतिनिधि उपरोक्त विषयमा आफ्नै दलिल पेस गरी लेख्छ– “फ्रैन्क कापरा, उसको त्यो नाम होइन, जो आमाबाबुबाट दिइएको होस्; न फ्रैन्क कापरा एउटा कुनै व्यक्तिको नाम हो । फ्रैन्क कापराको शरीर फ्रैन्क भन्ने मानिसको तथा मस्तिष्क कापरा भन्नेको हो । र यो चमत्कार गरेका थिए– डा. हड्सनले । यसभन्दा अगाडि म कापरालाई चिनाऊँ; म चाहन्छु, यस अखबारका पाठकले फ्रैन्क तथा कापरा दुवैको व्यतीत जीवनको बारेमा केही जान्न आवश्यक होला । सन् १९... को फरबरी महिनामा वासिङ्टन अस्पतालमा रात्रिको ड्युटीमा खटिएको बेला डा. हड्सनका अगाडि एक्सिडेन्टमा परेका दुई व्यक्ति एकैसाथ ल्याइए । डा. हड्सनले देखे कि फ्रैन्कको मस्तिष्क बिग्रेछ र ऊ एकएकछिनमा भयानक चीत्कार गर्छ । मोटर जुध्नुअगाडि सायद जुन डरको आघात उसको मनमा पर्‍यो, त्यो सन्तुलित हुन सकेन । उता कापराको शरीर क्षतविक्षत भएको रहेछ । उसको बोल्ने शक्ति हुन्जेल उसले डाक्टरसँग यही अनुरोध गर्‍यो कि उसलाई कुनै हालतमा बचाइयोस्– “...मेरी पत्नीका निम्ति डाक्टर !” उसको अन्तिम शब्द नै यही थियो रे ! डा. हड्सनले मसँगको भेटमा भने, “मैले सोचें, किन दुई व्यक्तिको जीवन नाश हुनु सट्टा एकको मात्रै नाश होस् । मैले कापराको मस्तिष्क झिकेर फ्रैन्कको टाउकोमा हालिदिएँ । कापराको मृत शरीर गाड्न पठाइयो ।
</p><p>भोलिपल्ट अखबारमा आकस्मिक मृत्युको विवरण एक्सिडेन्ट कोलममा छापिएको थियो– “...विलियम फ्रैन्क धनी व्यवसायीको एक मात्र पुत्र । उमेर पच्चीस वर्ष । रेडियोलजिस्ट । एक हप्ताअगाडि विवाह सम्पन्न भएको उसको बाल्यावस्था निकै सुखमा बित्यो । खेलकुदमा प्रथम । सिनेमा हेर्न जाँदा बाटोमा दुर्घटनाग्रस्त ।”
</p><p>“...हेनरी कापरा पचपन्न वर्षको नामी वकिल, बीस वर्षको प्रयाक्टिसमा धन, इज्जतका साथै सुखको आर्जन । अफिसबाट घर फर्कन लाग्दा बाटोमा दुर्घटनाग्रस्त ।”
</p><p>विलियम फ्रैन्क र हेनरी पूर्वजन्मको यस विवरणपछि डेली गजेटको वैज्ञानिक प्रतिनिधि फ्रैन्क कापरको जन्मको विवरण प्रस्तुत गर्दै अगाडि लेख्छ– “...सात दिनपछि जब फ्रैन्क कापरालाई सर्वप्रथम होस आयो, तब उसले डाक्टरसँग आफ्नो चेन्जको बारेमा आश्चर्य गर्‍यो । डाक्टरले उसलाई सम्पूर्ण घटनाको जानकारी गराए । डाक्टरको भनाइअनुसार उसले जुन प्रश्न पहिलोपटक आफ्नो मुखबाट निकाल्यो, त्यो थियो, “म के त ? विलियम फ्रैन्क अथवा हेनरी कापरा ?”
</p><p>फ्रैन्कको शरीर, कापराको मन... अतः फ्रैन्क कापरा... मेरो घर, मेरी स्वास्नी ?”
</p><p>फुसफुसाहटको एक लहर त्यस कोठामा उठ्यो । सबैका आँखा जजको मेचपछाडि ढोकाको पर्दामा परे । पछिल्लो लहरमा बग्दै आएझैं जज त्यस ढोकाबाट बाहिर निस्के । जजको उपस्थिति तथा मेचको आसनग्रहणपछि श्रोतागणलाई फेरि उत्सुकताको शान्तिले जित्यो ।
</p><p>“फ्रैन्क कापरालाई ल्याइयोस् ।”, जजले शान्त तथा उच्च स्वरमा भने । त्यही अर्डरको मात्र जरूरत भएझैं तुरुनत फ्रैन्क कापरालाई दुईतिरबाट घेरेर पुलिसका कर्मचारीले अपराधीको कठघरामा प्रस्तुत गरे ।
</p><p>निधारमा कपालदेखि आँखीभौंसम्म काटिएको बाङ्गो धर्कोबाहेक उसको अनुहारमा अनौठोपन केही थिएन । फस्ट क्लासको सुट उसको पच्चीस वर्षको पट्ठो जीउमा निकै सुहाउँथ्यो; निमेषभर उसका आँखा डा. हड्सनमाथि अडे; उसले मुस्कुराउने प्रयास गर्‍यो तर उसको मुखमा चिन्तामा ती हाँसोका रेखा बगेर मात्र गए, जम्न सकेनन् । उसले दृष्टि अर्कोपट्टि घुमायो । दर्शक ग्यालरीको प्रथम पङ्क्तिमा बसेका आमाछोरीझैं दुई नारीमाथि उसले आफ्नो दृष्टि केन्द्रित गर्‍यो । ती नारीको आश्वासनयुक्त मुन्टो हल्लाइमा उसलाई हाँस्न कर लाग्यो । उसको हाँसोमा देखिएका दाँतका पङ्क्ति तथा मुस्कुराहटको अर्थ ‘म निर्धक्क छु’ भन्ने लाउन कसैले पनि चुकेन होला ।
</p><p>प्रेस फोटोग्राफरहरूका मौका चुकेनन्– सयकडौं फ्लास लाइट झन्डै एकैसाथ चम्के । फ्रैन्क कापराको त्यो हाँसो सयकडौं ठाउँमा बन्दी भयो... अब भोलि बिहान चियाको टेबलमा त्यो हाँसो लाखौं आँखामा पर्नेछ ।
</p><p>सरकारी वकिलले कथा शुरु गरे– “...न्यायालयको अनुमति पाए म छोटकरीमा फ्रैन्क कापरामाथि जुन दोषारोपण गरिएको छ, त्यसको विवरण दिनेछु ।”
</p><p>जजले अनुमति दिए तर दिनुभन्दा पहिले उनको दृष्टि फ्रैन्क कापरामाथि दौडियो । जजले पाए– उसको दृष्टिमा कुतूहल रत्ती मात्र पनि छैन, त्यसमा बस् बेवास्ताको आभास थियो ।
</p>
<div class="__nop wst-nop"/>
<p> <span/>सरकारी वकिलले शुरु गरे– “...यस अपराधी, जसको नाम फ्रैन्क कापरा अथवा विलियम फ्रैन्क अथवा हेनरी कापरा हो, यसको मुख्य अपराध आजको सभ्य समाजमा दुराचार फैलाउन दुइटी स्वास्नी राख्ने र दुई विभिन्न व्यक्तिको जायज्यथामाथि कब्जा गर्ने षड्यन्त्रमा डा. हड्सनको साजिसमा भाग लिनु हो । यो मानिस फ्रैन्क कापराकै भनाइअनुसार जसको पूर्वविवरण त्यस फाइलमा गाभिएका छन् तथा हजुरको टेबलमाथि नै छन्, ऊ आफूलाई विलियम फ्रैन्कको जीउ तथा हेनरी कापराको मस्तिष्क भएको मानिस हुँ भन्ने कबुल गर्छ, जो नितान्त वाइयात र पागलपनसिवाय केही होइन तथा यसरी उसको दावा एकदमै झूटो साबित हुन्छ । सम्पत्तिको विषयमा निर्णय गर्नुअगाडि यस न्यायालयलाई मेरो एउटा प्रार्थना छ कि ती दुई मृत व्यक्ति विलियम फ्रैन्क तथा हेनरी कापराका विधवाहरू... !”
</p><p>“यस विषयमा हाम्रो विरोध छ ।”, संयुक्त स्वरमा आमाछोरीझैं देखिएका दुई महिलाले भने– “हामीलाई विधवा भनेर सरकारी वकिलले हाम्रो इज्जत तथा धर्म अनि प्रेमको जुन अपमान गरिरहेका छन्, त्यसमा हाम्रो विरोध छ । न्यायालयसँग हाम्रो अपिल छ कि हाम्रा पतिलाई मृत तथा हामीलाई विधवा भन्ने बोलीको प्रयोग नगरियोस्– वकिललाई हामीसँग क्षमा माग्न बाध्य गराइयोस्, नत्र हामीलाई मानहानीमाथि मुद्दा दायर गर्ने अनुमति दिइयोस् । हामी न्यायालयसँग अपिल... !”
</p><p>जजले अनुमति दिंदै भने– “सरकारी वकिलका ती शब्द प्रयोगमाथि आएका आपत्ति सर्वदा उचित छन् । कारण मुद्दा निर्णय नहुन्जेल उनीहरूलाई ठोकुवा गरेर केही भन्ने हक छैन । न्यायालयको अर्डर छ कि उनी माफी मागून् ।”
</p><p>मुखले लज्जित रक्तवर्षालाई सकेसम्म छोप्ने प्रयत्न गर्दै बडो मुस्किलसाथ सरकारी वकिलले भने– “न्यायालयको यस आदेशमा म झुक्छु । श्रीमतीहरूसँग मेरो माफीको अपिल छ ।”
</p><p>“दिइयो” भनेझैं टाउको हल्लाउँदै ती दुई महिला गर्वसित आफ्नो मेचमा बसे । हाँसोको एक झोका आँधीझैं कोठाभरि रङमगियो, सरकारी वकिलले आफ्नो दलिल पेस गर्दै भन्न थाले– “सम्पत्तिका विषयमा निश्चय गर्नुअगाडि यस न्यायालयलाई मेरो एउटा प्रार्थना छ कि ती भूतपूर्व व्यक्ति विलियम फ्रैन्क तथा हेनरी कापरा... !”
</p><p>“भूतपूर्व शब्दमाथि हाम्रो विरोध छ !”, महिलाहरूले उठेर भने ।
</p><p>“माफ रहोस्, ती व्यक्ति विलियम फ्रैन्क तथा हेनरी कापरा दुवैका श्रीमतीहरूलाई भ्रष्टाचार तथा समाजका सामु लज्जित हुने काम गर्न सहयोग एवम् कुनै अज्ञात कारणवश बाध्यसमेत गराउन खोजेकाले यस व्यक्ति –जो आफूलाई फ्रैन्क कापरा भन्छ– लाई दण्ड दिने व्यवस्था गरियोस् । मेरो भन्नु यति मात्र हो ।”
</p><p>सरकारी वकिल आफ्नो ठाउँमा बसेको आधा घण्टासम्म केही बोलेनन् । अनि जब बोल्ने सुरसार हुन लागेको थियो, जजले आफ्नो आदेश सुनाए– “अरूको बयान लिनुअगाडि तथाकथित फ्रैन्क कापराको बयान होस् ।”
</p><p>फ्रैन्क कापराले आफ्नो टाईको गाँठो अलि खुकुलो पार्‍यो । आफ्नो वरिपरिको वातावरणमाथि दृष्टि घुमायो अनि गला साफ गर्दै भन्न थाल्यो– “माइ लर्ड ! मेरो स्वास्थ्य ठीक नभएको हुनाले मेरो बयान, जो मैले सरकारी गवाहसामुन्ने आफ्ना वकिललाई आफूले बोलेको लेख्न लगाएको छु, त्यसलाई यहाँ पढिने अनुमति दिइयोस् तथा ती लेखिएका शब्दहरूलाई मैले बोलेकै बयानको मान्यता दिइयोस् । न्यायालयमा यो मेरो अपिल स्वीकृति होस् ।”
</p><p>शब्दावलीमा विस्मयको चिह्न मेटिएर क्षीण हुँदै जसरी सिद्धिन्छ अनि तुरुन्तै त्यसको मुनि एउटा विश्रामबिन्दु जसरी अड्दछ, त्यसरी नै त्यस हलमा श्रोतागणको विस्मयात्मक स्वरलहरी एक्कासि जन्म्यो र क्षीण हुँदै समाप्त भयो एउटा बिन्दुमा ! त्यस बिन्दुले काम गर्‍यो, फ्रैन्क कापराको वकिलको हातको सेतो कागजले पढ्ने अनुमति पाएकोमा कापरातिर धन्यवाद दिंदै वकिलले शुरु गरे । उनी बिस्तारै प्रत्येक शब्दलाई शुद्ध उच्चारण गर्दै बोलिरहेका थिए; सायद उनको आशय थियो होला कि संवाददाताले सर्टह्यान्डबाट बयानको कुनै पनि शब्द नउम्काओस् ।
</p><p>“फ्रैन्क कापराको हैसियतबाट आज यस न्यायालयको सामुन्ने धर्म, ईश्वर तथा इमानलाई साक्षी राखेर जो भन्दै छु, त्यसका प्रत्येक शब्द ठीक छन्, कुनै पनि बनावटी होइनन् तर ती शब्द भन्नुअगाडि म आफ्नै बारेमा केही बताउन चाहन्छु । समाज, नियम तथा त्यसको न्यायमा एउटा अनौठो प्राणी भए पनि म आफ्नो निम्ति अनौठो केही पनि छैन । कमसेकम अहिले यस सरकारी साक्षी तथा मेरा वकिललाई बोलाएर सामुन्ने राखी लेखाइरहेको बेला मलाई केही अनौठो लाग्दैन, आज मेरा निम्ति मेरो व्यक्तिगत समस्याको हल भइसकेको छ, चाहे मेरा व्यक्तिगत समस्या समाजका निम्ति समस्यै रहून् । आज अरूहरू जसरी यस मुद्दालाई आश्चर्य मानेर यसको परिणाम जान्न उत्सुक होलान्, त्यत्तिकै या त्यसभन्दा पनि बढी उत्सुक म त्यस घडी थिएँ, जब डा. हड्सनले मलाई पुनर्जन्म दिए । त्यस बेला मेरो समस्या थियो... म को हुँ ? के हुँ ? किन हुँ ?”
</p><p>सरकारी वकिलले जुरूक्क उठेर भने– “माइ लर्ड ! दोषीको बयानमाथि मेरो आपत्ति छ । यस आधारमा कि ऊ आफ्ना मनगढन्ते साहित्यिक कथनको भरमा न्यायालयको साम एउटा काल्पनिक कथनको सिर्जना गरी अर्कै विषयवस्तुलाई महत्व दिन लागिरहेछ । उसले बयान दिन लागेको तथ्य सङ्कलन पुलिसले गरिसकेको छ । यस सङ्गृहीत कथनमा उसको आपत्ति छैन भनी सहीछाप गरेको कागज भनी सरकारसामु टेबलमा पेस गरिएको छ ।”
</p><p>फ्रैन्क कापराको वकिलले जबाफ दियो– “माइ लर्ड ! अहिलेसम्म मेरा क्लाइन्टको बयानमा त्यस तथ्यको खण्डन गरिएको छैन । ऊ त केवल आफ्नो मनस्थितिको वर्णन गर्दै छ । तथा त्यसको आधारमा उसको पछिको जीवन कसरी मोडियो, त्यता जाँदै छ । वर्तमान घटनाका समस्याहरूसँग अवगत गर्न माइ लर्ड, मलाई अनुमति दिइयोस् कि म जम्मै बेरोकटोक पढ्न पाऊँ । यस बयानको समाप्तिपछि मात्र सरकारी वकिललाई केरकार गर्ने मौका दिइयोस् ।”
</p><p>जजले भने– “अगाडि पढ ।”
</p><p>वकिलले शुरु गर्‍यो– “कोर्टको अनुमति पाए म माथिको एक वाक्य दोहोर्‍याई पढ्छु... त्यस बेला मेरो समस्या थियो– म को हुँ ? के हुँ र किन हुँ ? डा. हड्सनले मलाई मेरो परिचय दिएर त्यस नवीन अपरेसनको बारेमा सम्पूर्ण कुराको ज्ञान गराए । डाक्टरसँग मेरो अर्को प्रश्न थियो... मेरो घर ? स्वास्नी ? त्यसको पनि जबाफ डाक्टरबाट पाएँ, दुइटै तर जुन मन पर्छ, त्यसलाई सकार; अर्कीलाई तलाक देऊ । म बाहिर निस्के । सडकमा आएँ । प्रत्येक वस्तु परिचित थियो र सडकमा उही चहलपहल, उही जीवन थियो । हेनरी कापराकी पत्नीलाई <span/>फोन गरें तथा कस्मोपलिटन होटलमा मसँग भेट्न भनें । होटलको प्लटमा ढोका खोलेर कोठाभित्र पस्नासाथ जब मेरीले मलाई आलिङ्गन गरेर म्वाइँ खाई तथा टाँसिएर लँदै भनी, “प्रियतम ! तिमी यस्तो निर्दयी कसरी भयौ ? सात दिनसम्म म वियोगको नरकमा अफालिएँ । त्यस बेला मेरो मनमा झिमिक्क पाप भन्ने विचार आएको थियो तर जब म सम्हालिएँ, मैले पाएँ, म त उसको प्रेमालिङ्गनको प्रतिउत्तर दिइराखेको रहेछु ।”
</p><p>“खाना खाइसकेपछि जब हामी कउचमा बसी सिगरेटको धुवाँमा अलमलिरहेका थियौं, मैले मेरीको सुनौलो रङसँगै खेल्दै प्रश्न गरें, “मेरी, एउटा घटनाले मेरो विचारधारा नै बदलिएको छ । आजको मेरो सोच्ने दृष्टिकोण तथा विषयमा पनि यति फरक छ कि मलाई डर छ, तिमी त्यसलाई मन पराउनेछैनौ ! तिमी मलाई तलाक दिन्छौ त ?” हाम्रो विवाहको एकै महिना पनि भएको रहेनछ र त्यसै महिनाभित्र मेरो मुखबाट तलाकको कुरा सुन्दा मेरीको अनुहारमा जुन आकस्मिक परिवर्तन भयो, त्यो म अहिले बयान गर्न असमर्थ छु । जे होस्, बिस्तारै मैले त्यस घटनाको बारेमा सम्पूर्ण कुरा उनलाई बताएँ । मेरीले जबाफ दिई, “प्रियतम ! मैले तिम्रो विचारधारा र दृष्टिकोणसँग प्रेम गरेको होइन । मैले तिमीसँग प्रेम गरेकी हुँ । आज कुनै भयानक बिरामीको परिणामले तिमीले यदि स्मरणशक्ति हराएको भए के म तिमीलाई त्यागेर हिंड्थें ? अथवा तिमीले कुनै टेररिस्ट ग्रुपमा साथ दिएको भए तिम्रो त्यस विचारधारामा म के तिमीलाई घृणा गर्थें ? मैले तिमीलाई प्रेम गरेकी हुँ, तिम्रो शरीरको प्रत्येक त्यस कणलाई, जसमा विचार छैन, जसमा दृष्टिकोण छैन, जसमा म छु । तिम्रो वाणी, तिम्रो स्वभाव, तिम्रो बोल्ने ढङ्ग, तिम्रो जे पनि मेरो प्रेमको पात्र हो ।” यसपछि मैले अर्को प्रश्न गर्ने उपाय थिएन । यसरी म मेरीतिरबाट निर्धक्क भएँ । घरमा स्मरणशक्ति हराएको भन्ने थाहा दिएर हामीले आफ्नो जीवन निर्धक्क बिताउन थाल्यौं ।”
</p><p>“म अब मार्गरेटतिर आउँछु । मेरी र म भएर उसलाई जम्मै घटनाको सत्यता बताउन सफल भयौं । ऊ ज्यादै नै समझदार तथा बुद्धिमान छे । उसले मलाई भनी कि हाम्रो तीस वर्षको वैवाहिक जीवनमा उसले कहिल्यैपनि मेरो शरीरमाथि आफ्नो जबजस्ती अधिकार गर्न चाहिन । उसले सदा मेरो प्रेम खोजेकी छे । उसले मेरो हार्दिक प्रेम चाही । आज यदि म उसलाई पहिलेझैं नै प्रेम गर्न सके... !”
</p><p>“र यो कुरा गाह्रो रहेनछ । शरीरले ऊ मभन्दा ज्यादै बूढी छ तर विचारले र मनले ऊ मेरी दौंतरी हो । मेरीसँग मेरो सम्बन्ध शारीरिक हो भनी जसरी म इन्कार गर्दिनँ, उसरी नै म भन्छु, मार्गरेटसँग मानसिक सम्बन्ध मात्र छ । मेरो शरीरको तृष्णा जसरी मार्गरेट मेट्न सक्तिन, उसरी नै मेरी मनको भावनालाई बुझ्न सक्तिन । मेरो मनका निम्ति जसरी मार्गरेट आवश्यक छ, उसरी नै मेरी मेरो निम्ति । यसपछि मैले डाक्टर हड्सनसँग यस विषयमा कुरा गरें । डाक्टर त यहाँसम्म मन्जूर थिए कि हारमन्सको स्त्री गुणयुक्त इन्जेक्सन दिएर उनी मार्गरेटमा नवयौवनको प्रादुर्भाव गर्न सक्छन् तर मार्गरेटले मानिन । उसलाई डर थियो कि यौवनको प्राप्तिपछि समस्या झन् जटिल हुनेछ । वासनाग्रस्त भएर कहीं उसमा द्वेष तथा डाह उत्पन्न नहोओस् । तथा मेरी र मार्गरेटको विषयमा सौताको कुत्सित भावना नआओस् । ऊ मेरो मनका विचारकी सहगामी भएर पनि मलाई पुत्रको तथा मेरीलाई बुहारीको माया दिन चाहन्थी । यसभन्दा बाहिर हामी कहिल्यै पनि गएनौं र हाम्रो अर्को सम्बन्ध कहिल्यै पनि भएन ।”
</p><p>“रह्यो, यो शङ्का कि मैले यस उपायबाट धन कमाउने तथा अर्काको जायदातबाट मोज गर्ने विचार गरेको छु । यसलाई म मान्दिनँ । मेरो शरीरमा पच्चीस वर्षको जवानको रगत दौडिन्छ तथा मेरो विचार परिपक्व छ, म वकालत पनि गर्न सक्छु हेनरी कापराझैं तथा आफ्नो एउटा स्थानीय पसल खोलेर स्वतन्त्ररूपले रेडियोलजीको व्यापार पनि चलाउन सक्छु, विलियम फ्रैन्कझैं । मलाई धनको लोभ छैन । मलाई सुख चाहिएको छ र मेरो सुख एउटी आइमाईबाट पुग्दैन । मलाई सुख दुइटी विभिन्न नारीको सहवास चाहिएको छ, जो पचास तथा बीस वर्षका होऊन् र ती आइमाई मेरी र मार्गरेट नै हुनुपर्छ । कारण म ती दुवैलाई अत्यन्त प्रेम गर्छु ।”
</p><p>“न्यायालयसँग मेरो अनुरोध छ कि मेरो यस केसलाई सर्वसाधारणका नियमको माध्यमबाट नहेरी यसलाई विशेष दृष्टिकोणले हेरियोस् ।”
</p><p>फ्रैन्क कापराको बयानपछि पनि कोर्टमा शान्ति व्याप्त थियो । करिब एक मिनेटको उकुसमुकुसपछि कतिपय कण्ठबाट लामो निःश्वास निक्ल्यो । सरकारी वकिलले मौका गुमाएनन् । कोर्टको अनुमति प्राप्त गरेपछि प्रश्नहरूको ताँती लगाए ।
</p><p>ती यसरी छन्...
</p><p>“यसको के सबुत छ कि तिम्रो मस्तिष्क हेनरी कापराकै हो ?”
</p><p>“यसभन्दा बढी सबुत के हुन सक्छ कि तीस वर्षको वैवाहिक जीवनका कतिपय घटनाको जो पतिपत्नीका बीचमा घटेका छन्, त्यो म अहिले नै भन्न सक्छु ।”
</p><p>“तर हेनरी कापरा सिगार अत्यन्तै नै पिउँथे । तिमी आजकल चुरोट नै खाँदैनौ नि ?”
</p><p>“ठीक हो, मेरो मनले सिगार खान माग्यो तर शरीरले सहन सकेन । विलियम फ्रैन्क चुरोट पनि खान्नथे । आखिरमा दुवैको माध्यमिक बाटो अपनाएर आज म फ्रैन्क कापराको हैसियतले चुरोट खान्छु ।”
</p><p>“अँ ! तिम्रै भनाइअनुसार तिम्रो मस्तिष्कमा वकालत गर्ने गुण हुन सक्छ । तर तिम्रो बयानमा उल्लेख गरिएको छ कि तिमी रेडियोलजीमा पनि ज्ञान छ भन्छौ, यो कसरी ?”
</p><p>“मेरो हात र अरू इन्द्रिय त्यस क्रियात्मक क्षेत्रमा निपुण थिए । मैले अलिकति मेहनत गरेर ती ज्ञान आफ्नो मनमा समाउन सकें । अझ आश्चर्य यो सुनेर लाग्ला कि म चेसको गजबको खेलाडी भएको छु । हेनरी कापरा चेस खेल्न जान्दैनथे । तर विलियम फ्रैन्क त्यसका प्राथमिक चाल क्लबको जीवन बिताएर जान्दथे ।”
</p><p>“जीवनमा तिम्रै भनाइअनुसार यी दुई कुरामा माध्यमिक बाटो लिने प्रयत्न किन गरेनौ ?”
</p><p>“यहाँनिर त हाम्रो दृष्टिकोणमा अन्तर छ । अहिलेको समाज या त विलियम फ्रैन्कले या हेनरी कापराझैं कर्मठ बनेर एकै दृष्टिकोणबाट हेर्ने प्रयास गर्छ । तर यस समस्यालाई हेर्नुपर्छ, फ्रैन्क कापराको दृष्टिकोणले । पच्चीस वर्षे कामोत्तेजक रगत र पचपन्न वर्षे शिथिलता जब एक शरीरहरूमा व्याप्त छन्, त्यस्ता शरीर, मनको दृष्टिकोण निश्चय नै अनौठो हो । वासनामा डुबेको बेला मेरो हातमा यति शक्ति हुन्छ कि म केही कुरालाई ध्वंस पनि गर्न सक्छु । साथै थाकेको बेला ममा यति शक्ति रहँदैन कि कामवासनाको विषयमा सोच्न सकूँ, <span/>त्यस बेला अध्यात्मवाद मेरो आँखामा नाच्छ । यस परिस्थितिमा बीचको बाटो कहाँ ? तिम्रो भनाइअनुसार त मैले पैंतीस–चालीसकी यस्ती आइमाईसँग विवाह गर्नुपर्‍यो, जसमा वासना ढलेको तथा धार्मिक प्रवृत्ति ब्युँझेको मनस्थिति होस् । योभन्दा हास्यास्पद त यो हुने थियो, यदि तिम्रो ध्येय हाँसो उडाउनु नै हो भने तिमी मलाई भन कि म अविवाहित जीवन बिताऊँ । दिउँसो र बिहान चर्च धाऊँ तथा बेलुका र राति वेश्यागमन गरूँ ?”
</p><p>यति भनेर फ्रैन्क कापराले जसै हावामा चिह्न बनाएको थियो, हाँसोको बम फुटेझैं भयो त्यस हलमा ।
</p><p>सरकारी वकिलले आफ्नो बेइज्जत ठानेछ क्यारे, भन्यो– “जे होस्, भावनामा बग्नु मेरो काम होइन । तिमीमाथि जुन दोषारोपण गरिएको छ, त्यो तिमीले पनि सकारेपछि मेरो कर्तव्य यति हो कि चुप लागूँ र न्यायालयको न्यायलाई प्रतीक्षा गरूँ । मलाई अरू केही खोज्नु छैन ।”
</p><p>जुरीहरूको रायमा विचारविमर्श गर्न आधा घण्टाका लागि विश्राम दिइयो । जज–जुरी भित्र कोठामा पसे । त्यस आधा घण्टामा कतिचोटि फ्लासलाइट झिके, कस्तो सनसनी भयो, त्यो कोठामा– त्यो भन्नु बेकार छ ।
</p><p>जुरीको राय र बहुमतअनुसार जजले जो निर्णय त्यस बेला गरे, ती लाइनहरू यसप्रकार छन्–
</p><p>“तथाकथित फ्रैन्क कापरालाई अध्ययन गर्न विभिन्न क्षेत्रका विशेषज्ञहरू खटिऊन् तथा तीन महिनाको अवधिपछि विशेषज्ञहरूले आफ्ना संयुक्त वक्तव्य यस न्यायालयमा पेस गरून् र त्यस अवधिसम्म फ्रैन्क कापरा पुलिसको रेखदेखमा अविवाहितझैं एक्लै स्वतन्त्र जीवन निर्वाह गर्न सक्छन् तर मुद्दा निर्णय नहुन्जेल यस क्षेत्रभन्दा बाहिर जाने अथवा मेरी फ्रैन्क र मार्गरेट कापरासँग अरूको उपस्थिति नभई भेट गर्न सक्नेछैनन् । त्यस तीन महिनाको अवधिमा न्यायालय आशा गर्छ, विशेषज्ञको त्यस कमिटीले यो छुट्याएर प्रमाणित गर्नेछन् कि फ्रैन्क कापरा कसको हो ? त्यस अवधिसम्मलाई यो मुद्दा स्थगित गरियो ।
</p>
<div style="text-align:right;">
<p><i>प्रगति, १०</i>
</p>
</div>
</div>
</div>
  </body>
</html>
